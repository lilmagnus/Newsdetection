 
 
 
 
 
 
 
 
 
 
Besøksadresse: Rådhusgata 2, 9008 Tromsø 
Postadresse: Postboks 6900 Langnes, 9299 Tromsø 
Telefon: 77 79 00 00 
 
E-post: postmottak@tromso.kommune.no 
Org.nr.: Foretaksregisteret NO 940 101 808 MVA 
tromso.kommune.no 
 
  
 
 
KREAHVITA INTERIØR & BYGGKONSULT AS 
Postboks 2160 
9267 TROMSØ 
 
   
 
 
Deres ref. 
Vår ref. 
Saksbehandler 
Dato 
   
BYGG-22/02682-16 
Thea Solvoll Liahjell 
+47 94804760 
19.07.2023 
 
 
200/1762 Havnegata – Vedtak – Rammetillatelse til etablering av flytebrygge 
 
I medhold av godkjent delegasjonsinstruks fattes følgende vedtak: 
 
1. I medhold av plan- og bygningsloven § 19-2 gis dispensasjon fra Kystsoneplanen for etablering 
av tiltak i strid med arealformålet «farled». 
 
2. I medhold av plan- og bygningsloven § 20-2, jf. § 20-3 og § 21-2 femte ledd, gis rammetillatelse til 
etablering av flytebrygge på eiendommen 200/1762 Havnegata slik tiltaket fremgår av søknaden. 
 
3. Tiltaksklasse fastsettes i samsvar med søkers forslag slik det fremgår av gjennomføringsplanen, 
jf. pbl. § 21-4 andre ledd, jf. SAK10 § 9-3. Gjennomføringsplan skal til enhver tid være oppdatert 
med gjeldende ansvarsretter. Endringer må meldes til kommunen. 
 
4. Tiltaket kan ikke igangsettes før det er gitt igangsettingstillatelse og følgende krav er oppfylte: 
 
a. 
Gjennomføringsplan må være oppdatert med ansvarlige foretak for aktuelle ansvarsområder.  
 
b. 
Det må avklares med Tromsø kommune v/seksjon for vann og avløp om tiltaket er i konflikt 
med overvanns- og spyleledninger. Dersom tiltaket krever samtykke fra seksjonen må denne 
foreligge ved søknad om igangsettingstillatelse.  
 
c. 
Det må innhentes tillatelse etter havne- og farvannsloven § 14.  
 
Vedtakets begrunnelse fremgår av saksutredningen nedenfor. 
 
Klageadgang  
Vedtaket kan påklages til Statsforvalteren i Troms og Finnmark. Klagefristen er tre uker fra vedtaket er 
mottatt. Klagen sendes til Tromsø kommune, Byutvikling, som vurderer saken på ny før den sendes 
videre til Statsforvalteren. Nærmere opplysningen fremgår av vedlagte oppsett.  
 
Med hilsen 
 
Anne-Marte Tøgersen 
Enhetsleder 
Seksjon for byutvikling, Byggesak 
 
 
Thea Solvoll Liahjell 
Jurist 
Seksjon for byutvikling, Byggesak 
 
 
Dokumentet er elektronisk godkjent og har ingen signatur 
2 
 
 
 
Vedlegg: 
NYTTIGE OPPLYSNINGER HVIS DU ØNSKER Å KLAGE PÅ VEDTAK 
Gjennomføringsplan 
Situasjonsplan 
Tegning ny fasade 
Tegning ny plan 
Tegning nytt snitt 
 
 
 
Kopi til: 
STATSFORVALTEREN I TROMS OG FINNMARK 
UNIVERSITETET I TROMSØ - NORGES ARKTISKE UNIVERSITET 
TROMSØ HAVN KF 
KYSTVERKET 
TROMS OG FINNMARK FYLKESKOMMUNE KULTUR 
PELLERIN AS 
KYSTENS HUS AS 
REDNINGSSELSKAPET 
  
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
3 
 
Saksbehandling med begrunnelse for vedtak  
 
Saksdokumenter:  
Mottatt:  
Utsendt:  
Søknad om rammetillatelse 
20.12.2022 
  
Anmodning om uttalelse 
  
17.02.2023 
Varsel om avslag 
  
11.05.2023 
Ettersendt dokumentasjon/endring av søknad 
15.06.2023 
 
  
Gjeldene planer for eiendommen:  
Plan-id:  
Datert:  
Kommuneplanens arealdel 2017-2026  
5401_0142  
29.03.2017  
Kommunedelplan – Kystsoneplanen for Tromsøregionen 
5401_0143  
30.09.2015 
Kommunedelplan – Sentrumsplanen  
5401_0225 
11.06.2008 
Reguleringsplan – Samvirkegården 
5401_1661  
29.09.2010 
  
Aktuelle planbestemmelser 
Deler av området hvor flytebryggen plasseres er avsatt til «vannformål - allmenn flerbruk» i gjeldene 
planer. Tiltaket er i tråd med dette arealformålet. Andre deler av flytebryggene strekker seg inn på areal 
regulert til «farled» i Kystsoneplanen. Det er søkt om dispensasjoner fra arealformålet. Deler av området 
hvor tiltaket plasseres er i kommuneplanens arealdel (heretter KPA) og reguleringsplan 1661 angitt med 
hensynssone for bevaring av kulturmiljø.  
 
Ved motstrid gjelder Kystsoneplanen foran Sentrumsplanen og KPA, jf. Kystsoneplanen punkt 1.2. 
Reguleringsplanen gjelder ved motstrid foran Kystsoneplanen, jf. Kystsoneplanen punkt 1.3 og KPA, jf. 
KPA punkt 1-3.  
 
Beskrivelse av tiltaket 
Søknaden gjelder etablering av flytebrygge i tråd med situasjonskart.  
 
Situasjonskart 
 
 
Vann, avløp og overvann 
Det vil måtte avklares med Tromsø kommune v/seksjon for vann og avløp om tiltaket er i konflikt med 
underliggende overvanns- og spyleledninger. Dersom tiltaket er betinget av samtykke fra seksjonen må 
denne foreligge før igangsettingstillatelse kan gis.  
 
Uttalelser fra andre myndigheter 
Saken har vært på høring. Kommunen har mottatt følgende merknader fra sektormyndighetene:  
 
4 
 
Kystverket: Det vurderes at tiltaket ikke vil være til hinder for sikkerhet eller ferdsel i området. Videre 
bemerkes det at tiltaket er avhengig av tillatelse etter havne- og farvannsloven § 14. 
 
Tromsø og Finnmark fylkeskommune (heretter TFFK): TFFK viser til at det, i byggesaker, skal sikres at 
tiltak har god estetisk utforming som er i samsvar med omgivelser og stedlig byggeskikk. Tiltakene ligger i 
et nasjonalt utvalgt kulturlandskap, og i område regulert til bevaring av kulturmiljø. Det anbefales at 
opprinnelig omsøkt servicehus ikke godkjennes, særlig grunnet dets plassering. Tiltaket vil ha for stor 
betydning for siktsonen. Videre aksepteres det at det legges flytebrygge inn mot og langs kaiene. Søker 
har i ettertid justert tiltaket i tråd med uttalelsen, og det søkes ikke lenger om å føre opp servicebygg.   
 
UiT Norges arktiske universitet: Det orienteres om at tiltaksområdet ikke er kjent for å ha utbredt eldre 
marin aktivitet. Sjøarealet ble befart i 2009 uten at det ble registrert automatisk vernede kulturminner 
under vann. Videre vises det til utbyggers varslingsplikt etter kulturminneloven § 8 annet ledd.  
 
Statsforvalteren i Troms og Finnmark (heretter SF): SF viser til at tiltaket ville krevd reguleringsplan 
dersom det var avsatt til småbåthavn, samt at tiltaket er i strid med hensynssonen. Det vises også til at 
det planlagte servicebygget vil bryte siktlinjene fra Stortorget. SF vurderer av at tiltaket er så omfattende, 
og av så prinsipiell art, at det bør kreves detaljregulering. Det anbefales at kommunen avslår søknaden, 
og at det vurderes om flytebryggen vil påvirke den tiltenkte funksjonen til strandpromenaden.  
 
Kommunen viser til at søknaden er endret og at servicebygget nå er fjernet. Det vises til at store deler av 
flytebryggen, herunder de delene som er knyttet til strandpromenaden, er i tråd med underliggende 
arealformål. Tiltakshaver ville dermed, som utgangspunkt, ha rett på tillatelse dersom flytebryggen ble 
forkortet og ikke lenger strakk seg ut på arealformålet «farled». Etter kommunens syn har det lite 
betydning for strandpromenadens tiltenkte funksjon at enkelte deler av tiltaket strekker seg ut i arealet 
«farled». Øvrige problemstillinger knyttet til flytebryggens plassering tas i dispensasjonsvurderingen.  
 
Redningsselskapet (heretter RS): RS er i utgangspunktet positive til alle tiltak som bidrar til forbedring og 
tilrettelegging av havneområder, og som fremmer allmenn bruk og tilgang til sjønære områder, men det 
vises til viktigheten av å ivareta sikkerhet og farbarhet ved iverksettelse av slike tiltak. Tiltaket må ikke 
konstrueres på en måte som begrenser deres utrykningsmuligheter. Det vises til at det er nødvendig med 
tydelig markering av eventuelle tillatte svømmeområder rundt flytebrygge, at dens infrastruktur må ivareta 
de nødvendige krav til HMS, og at det bør settes opp livbøyer og stige på hver flytebrygge. Det bes om et 
møte med tiltakshaver angående den pågående prosessen.  
 
Kommunen legger til grunn at tiltakshaver/søker selv legger opp til å sette opp markeringer, livbøyer og 
stiger, i tråd med gjeldende krav, samt at de foretar nødvendige avklaringer med Redningsselskapet.  
 
Nabovarsel 
Naboer er varslet om tiltaket. Kommunen har mottatt følgende nabomerknader: 
 
Merknad fra Pellerin AS, gnr/bnr.: 200/1745 Søndre Tollbodgate 3A og 200/1744 Søndre Tollbodgate 3  
Nabo ber om nærmere dialog knyttet til grensesnitt mellom eiendommene 200/1745 og 200/672, og 
hvordan i fellesskap å forvalte arealene foran kaikanten. Det bes diskutert momenter som mulig 
videreføring av flytebrygge nordover langs eksisterende kaier, manøvrering av fartøy, ankersystem på 
sjøbunn og praktisk forvaltning av sjøsiden mv.  
 
Merknad fra Samvirkegården AS, gnr./bnr.: 200/1625 Havnegata 1A 
Det bemerkes at varselet er sendt feil, og at videre dialog må gå via Kystens Hus AS. Det oppgis at 
merknaden er en innsigelse på planene om bygging i indre havn. Etter naboens vurdering vil byggingen, 
trafikk av badegjester og trangere havn, påvirke ferdsel av fartøy. Det vises spesielt til slep av fartøy. Det 
er ønskelig at Redningsselskapet gir uttalelse til saken.  
 
Søkers vurdering av nabomerknader 
Ansvarlig søker oppgir at det opprettes dialog med naboer, og at det forventes et godt samspill om 
løsninger som trygger og ivaretar alle berørte og/eller involverte parter i området.  
 
 
 
 
5 
 
Kommunens vurdering 
 
Kommunens vurdering av nabomerknader 
Innledningsvis bemerkes det at bygningsmyndighetene kun skal ta stilling til forhold knyttet til plan- og 
bygningsloven med tilhørende forskrifter. Privatrettslige forhold faller utenfor vårt myndighetsområde. 
Vedtaket sendes på kopi til riktig nabo, Kystens Hus AS. Redningsselskapet har gitt uttalelse til saken. 
Kommunen legger til grunn søkers opplysninger om at det opprettes dialog for å sikre et godt samspill om 
løsninger som trygger og ivaretar involverte parter i området.  
 
Visuelle kvaliteter 
Plan- og bygningsloven § 29-2 har følgende ordlyd: 
 
«Ethvert tiltak etter kapittel 20 skal prosjekteres og utføres slik at det etter kommunens skjønn 
innehar gode visuelle kvaliteter både i seg selv og i forhold til dets funksjon og dets bygde og 
naturlige omgivelser og plassering. Ved tiltak som knytter seg til et eksisterende byggverks ytre, 
kan kommunen i vurderingen legge vekt på hensynet til viktige historiske, arkitektoniske og andre 
kulturelle verdier.» 
 
Etter kommunens skjønn innehar det omsøkte tiltaket gode visuelle kvaliteter i seg selv, og i forhold til 
dets funksjon. Tiltakets størrelse og plassering er etter kommunens vurdering godt tilpasset sine bebygde 
og naturlige omgivelser. Kommunen vurderer at tiltaket tilfredsstiller kravet til visuelle kvaliteter. 
 
Dispensasjon 
Tiltaket krever dispensasjon fra Kystsoneplanen (plan-ID: 0143) for etablering av flytebrygge i strid med 
arealformålet «farled».   
 
Grunnlag for dispensasjon 
Etter pbl. § 19-2 første ledd kan kommunen gi dispensasjon fra bestemmelser fastsatt etter plan- og 
bygningsloven, når vilkårene i andre ledd er oppfylt: 
 
«Dispensasjon kan ikke gis dersom hensynene bak bestemmelsen det dispenseres fra, 
hensynene i lovens formålsbestemmelse eller nasjonale eller regionale interesser, blir vesentlig 
tilsidesatt. Fordelene ved å gi dispensasjon skal være klart større enn ulempene.» 
 
Dersom begge vilkårene i andre ledd er oppfylt, gir altså første ledd kommunen mulighet, men ikke plikt, 
til å gi dispensasjon, jf. ordlyden «kan». Det betyr at ingen har krav på dispensasjon. 
 
Søkers begrunnelse for dispensasjon 
Indre havn og bryggene får ett nytt flott og forbedret element ved de planlagte flytebryggene. Det vil gi en 
forbedring i indre havns område, og kan medføre at publikum opplever å komme nærmere sjø og hav. 
Tiltaket vil gi mulighet for økt allmenn bruk av sjønært område ved at flytebryggene planlegges slikt de er 
inntegnet, og de vil også – sett opp mot den aktivitet som for øvrig foregår i indre havn være en positiv 
utvikling av området. Alternativ til dispensasjon er omregulering eller en minking av tiltaket, men i lys av 
tiltakets hensikt og økte publikums vennlighet, vil en endring av tiltaket medføre at man ikke får løst eller 
tilført de nødvendige service og nye båtplasser som trengs, og man vil ved en omregulering bli påført 
uforholdsmessige kostnader. Planlagt tiltak vil heller ikke legge noen hinder for regulert eller dispensert 
formål, ei heller for eventuell senere omregulering, all den tid disse tiltakene er anlagt som flytende 
elementer. De kan flyttes ved behov eller endres eller fjernes. 
 
Blir hensynet bak bestemmelsen vesentlig tilsidesatt? 
Farleder er seilingsleder for vann- og sjøtransport, samt for inn- og utseilingsleder for havner. Det er viktig 
å avsette tilstrekkelig areal til dette formålet, særlig langs havner, for å sikre at ferdsel er mulig. Videre må 
det tas hensyn til sikkerheten i sjøområdet. Alle tiltak som vil være til hinder for ferdsel eller sikkerhet er 
derfor i utgangspunktet forbudt.  
 
Det første spørsmålet er om hensynene bak arealformålet blir vesentlig tilsidesatt i denne saken.  
 
I dette tilfellet søkes det om etablering av flytebrygge inntil eksisterende havn og strandpromenade. Store 
deler av tiltaket er plassert i tråd med underliggende arealformål, mens deler av flytebryggen strekker seg 
ut i areal regulert til farled. Transportmuligheter inn og ut av havnen fremstår som relativt oversiktlige, og 
6 
 
kommunen kan derfor ikke se at de delene av flytebryggen som strekker seg ut i farled vil være til hinder 
for sikkerheten eller muligheten for ferdsel i området. Kystverket har konkludert med det samme i deres 
høringsuttalelse til tiltaket og dispensasjonen, og det vises til at de har inngående kjentskap til området.  
 
Etter kommunens vurdering vil ikke tiltaket vesentlig tilsidesette hensynene bak bestemmelsen eller 
lovens formål. Det første vilkåret for dispensasjon er oppfylt.  
 
Er fordelene klart større enn ulempene? 
Det andre vilkåret som må være oppfylt er at fordelene ved å gi dispensasjon skal være klart større enn 
ulempene. 
 
Søker viser til at tiltaket gir en forbedring av indre havn, og vil kunne medføre at allmennheten opplever å 
komme nærmere sjø og hav. Kommunen vurderer at dette er en relevant fordel, og viser til at området 
tradisjonelt har vært brukt som havn og ankringsplass for båt. Å gjenopprette en slik situasjon, med tanke 
på allmennhetens opplevelse av området, vil være en fordel som kan ilegges vekt. Videre vises det til at 
det er et sterkt behov for flere nye båtplasser. Det er naturlig å plassere brygger i eksisterende havner, 
hvor det allerede er avsatt ankringsplass til andre båter. Når dette er et forhold som kan oppnås uten at 
tiltaket går på bekostning av ferdsel eller sikkerhet, må det kunne ilegges betydelig vekt.  
 
Ulemper ved å dispensere fra arealformålet er blant annet at Kystsoneplanen har blitt til gjennom en 
omfattende beslutningsprosess, så det skal ikke være en kurant sak å fravike denne gjennom en 
dispensasjon. Dette vil kunne undergrave planen som informasjon- og beslutningsgrunnlag. Denne 
ulempen må imidlertid ilegges begrenset vekt all den tid det vurderes av både kommunen og Kystverket 
at de delene av tiltaket som strekker seg ut i arealformålet «farled» ikke vil være til hinder for ferdsel eller 
påvirke sikkerheten i havnen i særlig grad. Det vises for øvrig til at tiltaket er anlagt som flytende 
elementer, og dermed kan endres eller flyttes ved behov.  
 
Etter kommunens vurdering er fordelene ved dispensasjonen klart større enn ulempene. Det andre 
vilkåret for dispensasjon er oppfylt.  
 
Vurdering av om kommunen kan gi dispensasjon 
Selv om vilkårene i første ledd er oppfylt, vil det være opp til kommunens skjønn om dispensasjon skal 
gis, jf. ordlyden «kan» i første ledd.  
 
Kommunen vurderer at dispensasjon kan gis i dette tilfellet. Bakgrunnen for dette er blant annet at det er 
et sterkt behov for flere båtplasser, og at tiltaket dermed innebærer en forbedring av indre havn. Videre er 
det positivt at tiltaket kan medføre at allmennheten opplever å komme nærmere sjø og hav, særlig 
hensett at Tromsø er en kystby med lange tradisjoner knyttet til dette.  
 
Konklusjon 
Vilkårene er oppfylt, og kommunen gir dispensasjon.  
 
Konklusjon 
Tiltaket godkjennes.  
 
 
 
 
 
 
 
 
 
 
 
 
 
 
 
 
7 
 
Viktige opplysninger 
 
Forurensning fra bygg- og anleggsarbeid  
Det skal fokuseres på forebyggende tiltak mot forurensing i forbindelse med byggetiltaket, og under hele 
anleggsperioden, jf. TEK17 kapittel 9. Forurensning av veg skal unngås. 
 
Om tillatelsen 
Ansvar og risiko for igangsetting av tiltak før klagefristen er utgått og eventuell klage er ferdig behandlet 
av klageinstansen, påhviler den ansvarlige. Er tiltaket ikke satt i gang senest 3 år etter at tillatelsen er gitt, 
faller tillatelsen bort, jf. pbl. § 21-9 første ledd.  
 
Ferdigattest  
Byggesaken skal avsluttes med ferdigattest. Denne gis av kommunen etter søknad, jf. pbl § 21-10, jf. 
SAK10 § 8-1. Eventuell sluttrapport for faktisk håndtering av avfall med tilhørende dokumentasjon skal 
vedlegges anmodning om ferdigattest, jf. TEK17 § 9-9 og SAK10 § 8-1, 4. ledd.  
 
Tilsyn  
Kommunen skal føre tilsyn i byggesaker, jf. pbl. § 25-1. Tilsyn må påregnes i alle byggesaker og kan skje 
enten etter varsel eller ved uanmeldt besøk på byggeplass. Kommunen kan føre tilsyn når som helst i 
løpet av byggesaken og inntil 5 år etter at ferdigattest er gitt. 
 
Gebyr 
Vi tar gebyr for vår saksbehandling. Gebyret er fastsatt av kommunestyret og du finner oversikt i 
gebyrregulativet. Vi sender faktura til tiltakshaver. 
 
Pkt. 
Beskrivelse 
Antall 
Enhetspris 
Beløp 
4.2.2 
Konstruksjon, inkl. dispensasjon 
1 
Kr. 28 800 
Kr. 28 800 
4.1.2 
Grunngebyr med digital søknad 
1 
Kr. 1 800 
Kr. 1 800 
4.8 
Høring 
1 
Kr. 4 500 
Kr. 4 500 
SUM 
Kr. 35 100 
Faktura sendes tiltakshaver: 
TROMSØ HAVN KF, Postboks 392, 9254 TROMSØ 
 
 
  
  
 
