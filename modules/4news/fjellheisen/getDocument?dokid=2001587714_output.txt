  
   
 
 
  Areal- og samfunnsplanlegging 
 
  
 
 
 
Postadresse:
Troms fylkeskommune
Postboks 6600, 9296 Tromsø
Kontakt:
E-post: postmottak@tromsfylke.no
Telefon: 77 75 50 00
Nettside:
tromsfylke.no
  
Dato: 
15.01.2024 
Dok.nr: 
24/00673-4 
Deres ref: 
PLAN-22/01976-145 
TROMSØ KOMMUNE 
Postboks 6900 
9299 TROMSØ 
Saksbehandler: Christina Solhaug 
Joakimsen 
   
 
 
 
 
Fylkeskommunens uttalelse til høring - planforslag - 
detaljregulering for Fjellheisen øvre stasjon - planID 1956 - Tromsø 
kommune 
Troms fylkeskommune skal som regional planmyndighet veilede og bistå kommunene i deres 
planleggingsoppgaver. Ved utarbeidelse av kommuneplaner og reguleringsplaner skal 
fylkeskommunen ivareta interesser som berører kulturminne-, kulturmiljø- og landskapshensyn, 
friluftsliv, samordnet bolig- areal- og transportplanlegging, kjøpesenter, regional plan eller 
planstrategi, barn og unges interesser, universell utforming, fylkesveger, havbruksinteresser og 
akvakultur. Etter folkehelseloven har fylkeskommunen også et ansvar for å ivareta folkehelse i 
planleggingen og samfunnsutviklingen. FNs bærekraftsmål og klimaloven legges til grunn for 
fylkeskommunens vurdering av plansaker.  
 
Troms fylkeskommune viser til deres oversendelse datert 16.11.223 med utsatt 
høringsfrist til 15.01.24. Avdeling for areal- og samfunnsplanlegging har samordnet 
uttalelsen fra Troms fylkeskommune på vegne av våre ulike fagområder. 
 
Formålet med planen er å videreutvikle dagens Fjellheisen med fasiliteter til et 
framtidsretta og kommersielt bærekraftig bygg; bedre fysisk tilrettelegging, minimere 
slitasje på sårbar vegetasjon og sikre område mot fare for fallulykker.    
 
Klima 
Naturverdier er fint omtalt i planbeskrivelsen, men kan sikres bedre oppfølging ved 
bruk av bestemmelser. Det samme gjelder energi og klima som er omtalt i 
planbeskrivelsen, mens det ikke er stilt krav til videre oppfølging i bestemmelsene. 
Fylkeskommunen oppfordrer Tromsø kommune til å benytte bestemmelser for å 
fremme klima- og miljøvennlige løsninger og bevare viktige naturverdier, med 
eksempel fra andre kommuner:  
 
1) Klimagassvurderingene skal omtale: i Arealbruksendring, massehåndtering, 
gjenbruk og rivning, grunnforhold og fundamentering, materialvalg, mobilitet, 
energibruk og energiløsninger i bygge- og driftsfase 
2) Tiltakshaver skal ut fra klimagassberegningene redegjøre for tiltak som kan 
minimere klimagassutslipp knyttet til de ulike delene av byggeprosjektet. 
3) Ved tiltak i områder hvor det er registrert naturverdier med regional eller lokal 
verdi skal det gjennomføres avbøtende tiltak for å forebygge skade på 
naturforekomsten.  
4) Anleggsfasen skal planlegges for en skånsom og miljøvennlig gjennomføring, i 
samsvar med naturmangfoldloven §§ 12 og 15. 
 
2 
 
5) Ved rivning skal det utarbeides miljøsaneringsbeskrivelse med avfallsbudsjett 
spesifisert for fraksjoner, og dokumentasjon for avfallsleveransen av ansvarlig 
foretak. 
 
Svevestier 
Svevestier omtales flere steder i planbeskrivelsen: «I vurderingen og valg av løsning 
for turveg, som helt eller delvis skal utformes som en «svevesti», vil det bli lagt stor 
vekt på å tilrettelegge for funksjonshemmede samtidig som inngrepene i terrenget 
begrenses. «Svevestien» vil bestå av en rist laget av materiale og med en farge som 
harmonerer med naturen og omgivelsene. Stien skal utformes for å minimere slitasjen 
på terrenget og styre ferdselen.» 
 
Svevestier med permeabelt dekke legges også til grunn i godkjent VAO rammeplan, og 
i ROS analysen punkt 11 overvannsflom og punkt 14 ekstrem nedbør; «Ettersom 
«svevestien» skal etableres med permeabelt dekke, og stiene som opparbeides med 
grus/steindekke, er ved områder som i dag allerede er opptråkket - antas det at disse 
tiltakene ikke vil medføre en økning i andel tette flater fra eksisterende situasjon».  
 
Opparbeidelse av svevestier er derimot ikke gjort juridisk bindende i planen. Hvordan 
forventa klimaendringer kan påvirke området med og uten foreslåtte svevestier bør 
gjøres rede for. Vil overvannet ta andre veier dersom svevestier ikke opparbeides? Og 
er det vurdert hvordan svevesti-konstruksjoner vil bli påvirket av forventa 
klimaendringer? Vurdering av risiko- og sårbarhet bør gjelde for hele tiltakets levetid. 
Klimaframskrivninger fra norsk klimaservicesenter skal legges til grunn og sårbarhet 
ved ulike løsninger framkomme. 
 
Samferdsel 
Ifølge planbeskrivelsen er trafikkforhold ikke ansett som relevant fordi det ikke er 
kjøreadkomst til bygget, selv om det påpekes at den trafikale situasjonen er 
vanskelig. Om disse problemstillingene blir det skrevet at kommunen 
ønsker å søke de løst i andre uavhengige prosesser på et senere tidspunkt. 
 
Fylkeskommunen er kjent med den trafikale situasjonen som omhandler både 
parkeringsproblemtikk, ulovlig kjøring samt press på kollektivholdeplasser langs 
Anton Jakobsens veg. 
 
Planen legger opp til utvidet bruk av fjellheisen og slik vi ser det vil også 
influensområdet berøres. Influensområdet omfattes av kollektivholdeplassene, 
kollektivtraseen og kollektivtransportens fremkommelighet. Etter vårt syn vil 
planforslaget føre til et større press på holdeplasser og kollektivtrasé. 
Vi minner om at økt antall cruisepassasjerer og nordlysturisme med privat transport 
også vil legge press på kollektivtraseen. Vi har innhentet tall fra Tromsø havn som 
forventer totalt omkring 200 000 cruisepassasjerer i 2024 til Tromsø. 
 
Troms fylkeskommune ber om at det vurderes om planforslaget vil føre til økt 
press/opphopning av mennesker på kollektivholdeplassene langs Anton Jakobsens 
veg og om kollektivtransportens fremkommelighet langs kollektivtraseen blir berørt.  
 
Gateløpet er trangt, og dermed særlig utfordrende på vinterstid. Vi vurderer det slik 
at kollektivtraseens funksjon vil bli utfordret på bakgrunn av dette. Når overnevnte 
forhold er vurdert, må eventuelle avbøtende tiltak forankres i plandokumentene.  
 
3 
 
 
 
Kulturarv 
Fylkeskommunen tar til etterretning at vårt innspill om hensynssone for KULA-
området ikke tas til følge. I etterkant av oppstartsvarselet ble hele området avsatt 
som hensynssone c) med tilhørende retningslinjer i høringsforslaget til 
kommuneplanens arealdel i 2023. Fylkeskommunen savner kommunens vurdering 
ifbm. KPA-arbeidet og konklusjonene fra denne planprosessen. 
 
Det er ikke gjennomført konsekvensutredning for kulturminner, men utbygger har fått 
utarbeidet et fyldig notat om KULA-området, der det er brukt metodikk for KU. I 
notatet og i planbeskrivelsen oppsummeres det at tiltaket har liten påvirkning og ikke 
er i konflikt med kulturminneverdiene i KULA-området. 
 
Det er Sametinget som er myndighet for samiske kulturminner som i dette tilfellet, 
og vi viser til deres uttalelse. 
 
Friluftsliv   
Fylkeskommunen synes det er positivt at det gjøres besøksforvaltningsgrep for å 
møte utfordringene knyttet til besøkstrykket rundt Fjellheisen og på Fjellheisplatået. 
Fylkeskommunen mener det er gjort et godt arbeid og at planen i hovedsak skisserer 
tilfredsstillende løsninger. 
 
Vi støtter hensikten med kanalisering av ferdsel, foreslåtte rekkefølgebestemmelser, 
transport av overskuddsmasser, døgnåpent toalett for allmennheten, lekeplass og 
forsøksfelt med revegetering etter faglige naturrestaureringsprinsipper.  
 
Vi støtter også å lage en godt tilgjengelig turveg for brukere på hjul. Denne må 
utformes på best mulig måte ut fra intensjonen med tiltaket, samt gjøres så skånsom 
som mulig med tanke på minimering av den visuelle påvirkningen av landskapet. Det 
må vurderes hvorvidt en svevesti er det mest egnede tiltaket for dette, eller om en 
godt utformet turveg med kompakt toppdekke kan dekke behovet. Fylkeskommunen 
anbefaler å bruke Kartverkets veileder Kartlegging av tilgjengelighet og universell 
utforming av friluftslivsområder.  
 
Fylkeskommunen oppfordrer kommunen til å utarbeide en egen forvaltningsplan for 
fjellplatået rundt fjellheisen. Denne bør omfavne et helhetlig perspektiv på 
forvaltningen, utover nåværende planområde. Det er naturlig å knytte denne planen 
til Tromsdalen, Fløya, Sherpatrappa, parkeringssituasjonen m.m. Den bør også 
omfavne hvordan ferdselen på fjellplatået bør kanaliseres, og naturverdiene ivaretas, 
utover dagens foreslåtte turveg.  
 
Fylkeskommunen mener det er avgjørende med en overvåkning og evaluering i 
etterkant for å sikre at besøksforvaltningstiltaket fungerer etter planen, og hvorvidt 
det oppstår nye uforutsette problemstillinger som må løses. Besøkstallet kan øke og 
nye ferdselsmønster kan potensielt oppstå ut fra turvegen. Dette bør sees i 
sammenheng med en egen forvaltningsplan for hele området, og mulighetene for 
tilrettelagte rundturer bør vurderes, gjerne med tydelig skilting og informasjon om 
området underveis. Korte rundturer er ofte ettertraktet og et effektivt 
kanaliseringstiltak. Fylkeskommunen støtter planleggingen av en spaltet turveg for å 
 
4 
 
gi mulighetene for en liten rundtur, og oppfordrer til å se på videre muligheter i 
området basert på erfaringer fra planlagte tiltak 
 
Avslutning 
Våre innspill ved planoppstart synes ellers i det vesentligste ivaretatt i planforslaget 
og vi har ingen ytterligere merknader. Fylkeskommunen ønsker lykke til med 
planarbeidet, ta gjerne kontakt ved behov for avklaringer, råd og veiledning underveis. 
 
 
Med hilsen 
 
Anne Øvrejorde Rødven 
Avd.leder areal- og samfunnsplanlegging 
Christina Solhaug Joakimsen 
Rådgiver 
 
 
Dokumentet er elektronisk godkjent og har ingen signatur 
 
 
 
Mottakere: 
TROMSØ KOMMUNE 
 
 
Kopi til: 
STATSFORVALTEREN I TROMS OG FINNMARK 
STATENS VEGVESEN 
SAMEDIGGI / SAMETINGET 
  
 
