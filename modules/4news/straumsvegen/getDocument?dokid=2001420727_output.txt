 
 
 
 
 
 
 
 
 
 
Besøksadresse: Rådhusgata 2, 9008 Tromsø 
Postadresse: Postboks 6900 Langnes, 9299 Tromsø 
Telefon: 77 79 00 00 
 
E-post: postmottak@tromso.kommune.no 
Org.nr.: Foretaksregisteret NO 940 101 808 MVA 
tromso.kommune.no 
 
  
 
 
Adresseinformasjon fylles inn ved ekspedering. Se mottakerliste 
nedenfor. 
   
   
 
   
 
 
Deres ref. 
Vår ref. 
Saksbehandler 
Dato 
   
BYGG-22/00400-47 
Thea Solvoll Liahjell 
+47 94804760 
11.07.2023 
 
 
66/4 Straumsvegen 411 m.fl. - Referat fra møte den 28.06.2023 
Viser til møte den 28.06.2023 angående endringer av byggeprosjektet «Arctic Center». Møtet ble avholdt 
for å snakke om endringene som planlegges gjort, og dispensasjonene som planlegges trukket i etterkant 
av kommunens brev, datert 12.06.2023.  
 
Følgende forhold ble tatt opp:  
 
Generelt om å gi flere dispensasjoner i samme sak: Kommunens adgang til å gi dispensasjon, og særlig 
flere dispensasjoner i samme sak, ble diskutert under møtet. Søker stilte spørsmål om hvilke og hvor 
mange dispensasjoner de burde trekke. Kommunen informerte om at dette ikke er noe det kan gis et 
konkret svar på, men at antallet dispensasjoner et tiltak krever vil ha betydning både for den 
skjønnsmessige vurderingen om dispensasjon skal gis etter pbl. § 19-2 første ledd og for spørsmålet om 
vilkårene for dispensasjon er oppfylte etter pbl. § 19-2 annet ledd. Når tiltaket krever flere dispensasjoner, 
slik som er tilfellet i denne saken, må dispensasjonene også vurderes samlet.  
 
Søker viste til at det er uheldig at kommunen fokuserer på antallet dispensasjoner, og ikke omfanget. Det 
bemerkes at kommunen bør forstå helheten i skianlegget og hvordan ting henger sammen. Det vises til 
de opprinnelig omsøkte dispensasjonene ville gitt et best mulig skianlegg, og at det vil få konsekvenser 
for anlegget at tiltaket nå endres. Kommunen bemerket at når endringsbehovet er så stort for å få et 
hensiktsmessig skianlegg bør reguleringsplanen endres. 12 dispensasjoner vil uthule og svekke planene 
som styringsverktøy, og gi dårlig forutsigbarhet for grunneiere og tiltakshavere. Dersom en planendring 
ikke er ønskelig bør tiltaket justeres slik at det i større grad er i tråd med eksisterende planer.  
 
Søker bemerket at det ikke er ønskelig med en planendring. Videre ble det vist til at tiltakshaver nå 
strekker seg langt, og velger å trekke flere dispensasjoner, for å imøtekomme kommunens anbefalinger.  
 
Trekking av dispensasjoner: Tiltaket var opprinnelig betinget av 12 dispensasjoner. De ulike 
dispensasjonene er beskrevet i høringsbrevet som ble utsendt til sektormyndighetene den 22.03.2023.  
 
Under møtet beskrev søker at det nå gjøres endringer, slik at kun 3 dispensasjoner gjenstår. Kommunen 
viser til dispensasjonene i høringsbrevet, og så vidt vi kan se er det 4 dispensasjoner som gjenstår. Når 
kommunen mottar en oppdatert søknad, hvor det er redegjort konkret for hvilke dispensasjoner som 
fortsatt omsøkes og hvilke som trekkes, vil kommunen kunne ta nærmere stilling til dette.  
 
Slik kommunen forstår det planlegges det å trekke totalt 8 dispensasjoner (markert med rødt):  
   
1. Dispensasjon fra plan 1515 kapittel III punkt 1.2 bokstav b) for overskridelse av utnyttingsgrad 
toppkafe. 
2 
 
2. Dispensasjon fra plan 1515 arealformål «friluftsområde» for plassering av stolheis 1 og 2. 
3. Dispensasjon fra plan 1515 kapittel III punkt 6.1 bokstav a) for plassering av stolheis 1 og 2. 
4. Dispensasjon fra plan 1875 kapittel IV punkt 5.2 bokstav a) for plassering av heistraseer. 
5. Dispensasjon fra plan 1875 kapittel IV punkt 4.1 bokstav b) for etablering av kulvert. 
6. Dispensasjon fra plan 1875 kapittel IV punkt 4.1 bokstav d) for etablering av kulvert.  
7. Dispensasjon fra plan 1875 kapittel IV punkt 5.2 bokstav b) for etablering av kulvert. 
8. Dispensasjon fra plan 1875 arealformål o_BSA2 (skianlegg/skiløypetrase). 
9. Dispensasjon fra plan 1875 arealformål GAA2/o_GF1, o_GF2, o_GF3, o_GF4 og o_GF5 
(grønnstruktur/snødeponi). 
10. Dispensasjon fra KPA arealformål LNFR for legging av vannledning.   
11. Dispensasjon fra plan 1875 kapittel V punkt 1 bokstav g) dokumentasjonskrav. 
12. Dispensasjon fra plan 1875 kapittel V punkt 1 bokstav h) dokumentasjonskrav.   
Søkers begrunnelse for at vilkårene i plan- og bygningsloven § 19-2 er oppfylte bør suppleres, spesielt for 
dispensasjon nr. 2 (Dispensasjon fra plan 1515 arealformål «friluftsområde» for plassering av stolheis 1 
og 2). Det bemerkes at kommunen kun kan gi dispensasjon dersom vilkårene i pbl. § 19-2 er oppfylte.  
 
Vannledning: Kommunen gjør oppmerksom på at Sametinget har foretatt en vurdering av vannledningen, 
og kommet til at den plasseres så nært et automatisk fredet kulturminne at det kreves tillatelse fra dem 
etter Kulturminneloven § 8. Etter ordlyden i bestemmelsen kreves det «Tillatelse til inngrep i automatisk 
fredete kulturminner». Denne tillatelsen kan kun gis av Sametinget, da kommunen ikke forvalter 
kulturminneloven. Eventuell dialog angående plasseringen og tillatelsen må derfor tas med Sametinget.  
 
Etter plan- og bygningsloven § 21-5 har vi anledning til å gi rammetillatelser innenfor vårt 
myndighetsområde, med vilkår om at igangsettingstillatelse ikke blir gitt før forholdet til andre myndigheter 
er brakt i orden. 
 
Endring fra kulvert til bru: Kommunen har mottatt dokumentasjon om den nye brukonstruksjonen som er 
planlagt, ettersom søknaden om kulvert trekkes. Det nye tiltaket innebærer at elveløp flyttes. Kommunen 
informerte om at enhet for byggesak ikke kjenner til potensielle konsekvenser ved flytting av elveløp i 
Nordelva, og derfor har sendt det nye tiltaket på intern høring til Tromsø kommune v/enhet for klima, miljø 
og landbruk (KML) for uttalelse angående den nye løsningen.   
 
Søker uttrykte bekymring angående dette, basert på tidligere uttalelse fra KML, og oppga at de har dårlig 
erfaring med at sammenheng og helhet blir vurdert og hensyntatt. Kommunen viser til overnevnte avsnitt, 
og at KML sin uttalelse vil være til stor hjelp når byggesakenheten skal ta stilling til det nye tiltaket.  
 
Veien videre: For å kunne behandle søknaden videre må fristen for tilbudet om konsultasjon gå ut, og 
konsultasjon avholdes dersom reinbeitedistriktet ønsker dette. Videre må søker sende inn dokumentasjon 
knyttet til endringene i prosjektet, herunder blant annet tillatelsene som kreves etter reguleringsplan 1875 
kapittel V punkt 1 bokstav g) og h), oppdatert situasjonskart, og beskrivelse (og evt. tegninger) som viser 
hvordan dispensasjonene og prosjektet er planlagt endret fra opprinnelig søknad. Søker vil også måtte 
supplere søknaden med dokumentasjonen som er etterspurt i kommunens brev av 12.06.2023. 
 
Med hilsen 
 
Thea Solvoll Liahjell 
Jurist 
Seksjon for byutvikling, Byggesak 
 
 
Dokumentet er elektronisk godkjent og har ingen signatur 
 
 
 
Mottakere: 
ARCTIC CENTER AS 
IHUGA AS 
 
3 
 
 
