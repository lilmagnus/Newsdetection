 
 
E-post: nve@nve.no, Postboks 5091, Majorstuen, 0301 OSLO, Telefon: 22 95 95 95, Internett: www.nve.no 
Org.nr.: NO 970 205 039 MVA Bankkonto: 7694 05 08971 
 
  
TROMSØ KOMMUNE 
Postboks 6900 
9299 TROMSØ 
 
 
Vår dato: 16.05.2023 
Vår ref.: 201700347-9  Oppgis ved henvendelse 
Saksbehandler: Eva Forsgren/ 
22959616/efor@nve.no 
Deres ref.:    
 
   
NVEs uttalelse- høring- søknad om dispensasjoner - Alpinanlegg i 
Håkøybotn - Tromsø kommune 
 
Vi viser til høring med søknad om dispensasjoner datert 24.03.2023, samt til samtale med 
saksbehandler om utsatt frist. Det er søkt om 12 ulike dispensasjoner fra de to 
reguleringsplanene «Arctic Center, Håkøybotn» (plan-id 1515) og «Detaljregulering for 
alpinanlegg i Håkøybotn, nedre del Arctic Center» (plan-id 1875) samt kommuneplanens 
arealdel. Søknaden består av flere planlagte tiltak herunder parkeringsanlegg, veier og 
gang- og sykkeltrase. Videre skal det tilrettelegges for tekniske anlegg, velkomstsenter, 
skiheis og nedfarter, terrenginngrep og etablering av løsning for vann og avløp. Søknaden 
inneholder også kulverter over Nordelva og omlegging av deler av vassdrag. 
 
 
Konklusjon 
Vi fraråder at det gis tillatelse til tiltakene som berører vassdrag inntil det er 
gjennomført en konsesjonspliktvurdering etter vannressursloven, alternativt at det 
skjer en samordning gjennom en reguleringsplan, jf.  vrl. §20.  
Vi ser at fylkeskommunen i sin høringsuttalelse datert 09.05.2023 fraråder at saken 
behandles som en dispensasjonssak, og støtter vurderingen.  
 
 
Om NVE 
Norges vassdrags- og energidirektorat (NVE) er nasjonal sektormyndighet innenfor 
saksområdene flom-, erosjons- og skredfare, overvann, allmenne interesser knyttet til 
vassdrag og grunnvann, og anlegg for energiproduksjon og framføring av elektrisk kraft. 
NVE gir råd og veiledning til kommunene om hvordan disse saksområdene skal tas hensyn 
til i dispensasjonssaker etter plan- og bygningsloven (pbl.). 
 
 
 
 
2 
 
Vurdering av dispensasjon 
Kommunen har ikke vurdert om vilkårene for dispensasjon etter pbl. § 19-2, andre ledd er 
oppfylt, og om fordelene ved å gi dispensasjon er klart større enn ulempene.  
Kommunen har ikke heller gjort en konkret vurdering av om vilkårene for å gi dispensasjon 
fra pbl. § 1-8 eller bestemmelser i plan foreligger, eller om hensynet til vassdraget er 
tilstrekkelig ivaretatt. 
Vi ser at fylkeskommunen i sin høringsuttalelse datert 09.05.2023 fraråder at saken 
behandles som en dispensasjonssak, og støtter vurderingen.  
 
Mulig konflikt med vassdragshensyn  
Søknaden om dispensasjoner omfatter blant annet tiltak som berører Nordelva. For tiltak 
nært vassdrag, må en vurdere om hensynet til vassdrag og vassdragsverdier er ivaretatt. 
Det gjelder en generell aktsomhetsplikt for tiltak i vassdrag (vannressursloven § 5).  
Det er vedlagt et notat fra SWECO (datert 22.02.2022 nr. 10200854) der kulvert over 
vassdraget er beskrevet og omlegging av bekk er omtalt. Vi kan ikke se at søknadene om 
dispensasjon i tilstrekkelig grad opplyser om og vurderer mulige negative konsekvenser 
for vassdraget. 
 
I vårt innspill til oppstart i plansaken datert 05.12.2017 omtaler vi at  
«Lukking av bekker/elver kan berøre allmenne interesser og derfor være 
konsesjonspliktige, men dersom de inngår i en reguleringsplan vil NVE kunne 
vurdere at vannressursloven § 20 (samordning av tillatelser) kommer til 
anvendelse. Det vil si at det ikke er nødvendig å søke om konsesjon for 
bekkelukkingen, under forutsetning at tiltaket utføres som det blir beskrevet i 
planen og at det foreligger tilstrekkelig dokumentasjon på at tiltaket ikke medfører 
skader eller ulemper for allmenne interesser (eks. vurdering av oppgang av fisk, 
perlemusling samt allmenn ferdsel)».  
 
Etter vår vurdering er ikke behandling av tiltakene etter vannressursloven samordnet i de 
planene som gjelder for området. Der samordning ikke har skjedd, er gjeldende rett at 
plan- og bygningsloven (pbl.) og vannressursloven gjelder ved siden av hverandre. 
 
Med bakgrunn i at saken ikke er samordnet i planprosessen, og vi mener tiltakene kan 
være av en slik karakter at det må vurderes etter vannressurslovens bestemmelser, ber vi 
om at tiltakene som omfatter kryssing av vassdrag og omlegging av bekk oversendes NVE 
for en konsesjonspliktvurdering etter vannressursloven.  
 
Alternativt kan det ved en eventuell endring av planene vurderes om vannressursloven § 
20 (samordning av tillatelser) kommer til anvendelse. Dette er ikke mulig ved en søknad 
om dispensasjon.  
 
 
 
3 
 
Konklusjon: 
På bakgrunn av oversendt informasjon, mener NVE at det er uklart om i hvilken grad 
tiltakene som berører vassdraget vil kunne påvirke de allmenne verdiene til 
vassdraget.  
Vi fraråder at det gis tillatelse til tiltakene inntil det er gjennomført en 
konsesjonspliktvurdering etter vannressursloven, alternativt at det skjer en 
samordning gjennom en reguleringsplan, jf.  vrl. §20.  
For ytterligere veiledning om hvordan kommunen kan sørge for at hensynet til 
vassdraget og vassdragsverdiene blir ivaretatt, viser vi til NVEs nettsider om Tiltak i 
vassdrag og grunnvann og vår kartbaserte veiledning for vassdrag. 
 
 
Generell informasjon  
For mer informasjon og veiledning knyttet til våre tema viser vi til våre internettsider for 
arealplanlegging. Her er informasjonen og veiledningen delt inn etter plannivå og bygge-
/dispensasjonssak.  
 
 
Med hilsen 
 
Øyvind Leirset 
Seksjonssjef 
Eva Forsgren 
Senioringeniør 
 
Dokumentet blir sendt uten underskrift. Det er godkjent etter interne rutiner. 
 
 
 
Mottakere: 
TROMSØ KOMMUNE 
 
 
Kopimottakere: 
STATSFORVALTEREN I TROMS OG FINNMARK 
TROMS OG FINNMARK FYLKESKOMMUNE 
