 
 
 
 
 
 
 
 
 
 
Besøksadresse: Rådhusgata 2, 9008 Tromsø 
Postadresse: Postboks 6900 Langnes, 9299 Tromsø 
Telefon: 77 79 00 00 
 
E-post: postmottak@tromso.kommune.no 
Org.nr.: Foretaksregisteret NO 940 101 808 MVA 
tromso.kommune.no 
 
  
 
 
IHUGA AS 
Bauneveien 55 
1182 OSLO 
 
   
 
 
Deres ref. 
Vår ref. 
Saksbehandler 
Dato 
   
BYGG-22/00400-38 
Thea Solvoll Liahjell 
+47 94804760 
12.06.2023 
 
 
66/4 Straumsvegen 411 m.fl. – Foreløpig tilbakemelding på byggesøknad, 
samt svar på spørsmål om saksbehandlingsfrist og konsultasjonsplikt 
Det vises til deres søknad om etablering av alpinanlegget «Arctic Center» på eiendommene 66/4,  
68/3, 68/64, 68/21, 68/15 og 68/7 i Håkøybotn på Kvaløya. 
 
Kommunens foreløpige vurdering av byggesaken 
Dere søker om totalt 12 dispensasjoner fra gjeldene arealplaner. Tre dispensasjoner er knyttet til 
reguleringsplan 1515, åtte dispensasjoner er knyttet til reguleringsplan 1875 og én dispensasjon er 
knyttet til kommuneplanens arealdel 2017-2026 (heretter KPA). Hovedandelen av dispensasjonene er 
begrunnet med at eksisterende plangrunnlag ikke gir hensiktsmessige løsninger for etablering og drift av 
anlegget. Kommunen vurderer at omfanget av dispensasjoner er stort, og vår foreløpige vurdering er at 
flere av dispensasjonene ikke kan forventes gitt.  
 
Innledningsvis vises det til at noen av dispensasjonene fremstår som mindre justeringer av planene. Det 
vises eksempelvis til endret plassering av enkelte av tiltakene, samt en mindre overskridelse av tillatt 
størrelse på toppkafé. Etter kommunens foreløpige vurdering er ikke disse dispensasjonene i seg selv så 
omfattende at det er behov for endring av underliggende plangrunnlag. Gjennom høringsrunden hos 
sektormyndighetene, behandling av nabomerknadene og konsultasjon med berørt reinbeitedistrikt, vil vi i 
stor grad kunne ivareta behovet for en grundig medvirknings- og utredningsprosess. Dette gjør også at 
behovet for en ny eller endret plan blir mindre. Kommunen må imidlertid se disse i sammenheng med det 
totale antallet dispensasjoner i denne søknaden.  
 
Dispensasjonene knyttet til dokumentasjonskrav og etablering av kulvert over Nordelva er spesielt 
problematiske, og det varsles med dette om at kommunen foreløpig vurderer at disse vil bli avslått. Når 
det gjelder dokumentasjonskravene kan vi ikke se at det, i tilstrekkelig grad, er vist til at vilkårene for å gi 
dispensasjon er oppfylte. Deres begrunnelse går i hovedsak ut på at prøvene ikke kan innhentes grunnet 
snø og is. Værforholdene har endret seg betydelig siden søknaden ble sendt inn, og på nåværende 
tidspunkt bør det i utgangspunktet ikke være problematisk å innhente dokumentasjonen. Det bemerkes at 
dere kan ettersende en utdypende begrunnelse for dispensasjonene dersom dere ønsker dette.  
 
Dispensasjonene knyttet til etablering av kulvert over Nordelva innebærer flere ulemper. Det vises først 
og fremst til at det er gjort inngående vurderinger i forbindelse med utarbeidelsen av reguleringsplanen 
om hvilke konstruksjoner som kan tillates ved kryssing av Nordelva. Tillatte løsninger er fastsatt i totalt tre 
bestemmelser. Det vises til at vi, gjennom en dispensasjonsbehandling, ikke har anledning til å utrede 
potensielle konsekvenser av prosjektet, og sikre medvirkning for berørte private- og offentlige interesser 
på samme måte som ved utarbeidelse av en ny plan. Vi stiller oss i hovedsak bak høringsuttalelsen fra 
kommunen v/enhet for klima miljø og landbruk, hvor det er vurdert at løsningen vil innebære betydelige 
ulemper, særlig med tanke på naturmangfoldet i Nordelva og området for øvrig. Kommunen kan ikke se 
2 
 
at det er vist til tilstrekkelig med fordeler som klart overveier ulempene dispensasjonen innebærer, og vår 
foreløpige vurdering er at vilkårene for å gi dispensasjon ikke er oppfylte.   
 
Når det gjelder søknaden om dispensasjon fra KPA for plassering av vannledning viser kommunen til 
Sametingets høringsuttalelse. Det fremgår av denne at vannledningen vil komme i konflikt med et fredet 
kulturminne. Kulturminnet er et árran/ildsted datert til tidsrommet 1706 - 1915AD, og er automatisk fredet 
etter kulturminneloven § 4. Inngrep i automatisk fredete kulturminner krever tillatelse fra Sametinget. 
Kommunen bemerker at vi vil kunne behandle søknaden og fatte et rammevedtak uten at tillatelsen 
foreligger, men da med vilkår om at tillatelsen er gitt før vi kan gi igangsettingstillatelse. Vi anmoder 
imidlertid om at dere vurderer en annen plassering av vannledningen, både med tanke på kulturminnet og 
høringsuttalelsen fra kommunen v/enhet for klima miljø og landbruk angående skogen i området.  
 
Saksbehandlingsfrist 
Det fremgår av plan- og bygningsloven § 21-7 at kommunen skal avgjøre en søknad innen 12 uker. I 
Byggesaksforskriften (SAK10) § 7-4 bokstav a) åpnes det imidlertid for at kommunen kan forlenge fristen 
dersom saken er særlig komplisert. Deres søknad inneholder over 100 dokumenter, inkludert flere 
merknader fra naboer, og det søkes om 12 dispensasjoner. Saken anses av denne grunn som særlig 
komplisert, og vi vurderer at fristen skal forlenges. Vi avventer deres tilbakemelding på om søknaden 
ønskes behandlet slik den foreligger, eller om den ønskes endret, før vi setter en ny frist.  
 
Kommunens konsultasjonsplikt 
Den 23.05.2023 mottok kommunen en e-post fra tiltakshaver med et notat utarbeidet av advokatfirmaet 
Østgård DA. I notatet ble det redegjort for hvorfor utbyggerne mener at reinbeitedistriktet ikke blir berørt 
av tiltakene og de omsøkte dispensasjonene.  
 
Kommunens plikt til å konsultere representanter for berørte samiske interesser fremgår av Sameloven § 
4-4, og inntrer når vi mottar søknader om tiltak som vil kunne påvirke samiske interesser direkte. I 
forarbeidene er det fastsatt at konsultasjonsplikten kan inntre selv om det ikke er klart at tiltaket vil påvirke 
urfolket på en direkte måte. Det er tilstrekkelig at tiltaket kan gi en slik virkning. Sametinget har i sitt 
høringssvar bedt kommunen kontakte berørt reinbeitedistrikt for å gi tilbud om konsultasjon. Det vises til 
at området hvor tiltakene søkes plassert, i strid med gjeldene plan, vil kunne være i strid med flyttlei. 
Reindriftsutøvernes adgang til å fritt og uhindret kunne drive og forflytte rein innenfor reinbeiteområdet er 
beskyttet av reindriftsloven § 22, og det er viktig at kommunen påser at denne adgangen blir ivaretatt 
dersom dispensasjon gis. Området hvor tiltakene søkes plassert ligger for øvrig også innenfor helårs 
beiteområde og i nærheten av et samisk kulturminne.  
 
Under utarbeidelsen av planene har det vært tatt konkret stilling til plasseringen av de ulike tiltakene, 
blant annet på bakgrunn av de samiske interessene i området. Dersom tiltakene søkes utført i tråd med 
reguleringsplanene ville det kunne legges til grunn at de samiske interessene er ivaretatt. Når tiltakene 
søkes utført på andre steder, i strid med de rettslig bindende planene, kan kommunen ikke se bort fra at 
dispensasjonene vil kunne påvirke de samiske interessene på en direkte måte.  
 
Det bemerkes at dere har mulighet til å endre søknaden slik at tiltakene plasseres i tråd med planene, og 
således ikke er betinget av dispensasjoner som kan berøre samiske interesser direkte. Videre vil vi gjøre 
oppmerksom på at brudd på reglene om konsultasjon kan gi grunnlag for at vedtaket kjennes ugyldig.   
 
Videre behandling av søknaden 
Kommunen ber om tilbakemelding innen 14 dager på om dere ønsker å endre på søknaden, eller om 
dere ønsker den behandlet slik den foreligger. Dersom vi ikke mottar noe svar fra dere, eller dersom dere 
ønsker søknaden behandlet slik den foreligger, vil vi gi tilbud om konsultasjon til reinbeitedistrikt 14 
(Sállir/Kvaløy). Dere vil motta brevet med tilbudet på kopi, og bli kontaktet dersom reinbeitedistriktet 
ønsker konsultasjon. Det gis fire ukers frist for den samiske parten til å gi en tilbakemelding. 
 
Dere har gitt uttrykk for at dere ønsker å svare på forhold som er tatt opp i de ulike høringsuttalelsene, 
samt utdype svaret til enkelte av nabomerknadene. Kommunen vurderer at det vil være hensiktsmessig å 
supplere søknaden med dokumentasjonen som har blitt etterspurt, og ber om at dette ettersendes. Det er 
viktig at søknaden er tilstrekkelig opplyst når tiltaket søkes løst gjennom flere dispensasjoner, slik som er 
tilfellet i denne saken. Øvrige merknader til høringsuttalelsene og nabomerknadene kan også sendes inn.  
 
 
3 
 
Med hilsen 
 
Anne-Marte Tøgersen 
Thea Solvoll Liahjell 
Enhetsleder 
Jurist 
Seksjon for byutvikling, Byggesak 
 
Seksjon for byutvikling, Byggesak 
 
Dokumentet er elektronisk godkjent og har ingen signatur 
 
 
 
 
Kopi til: 
ADVOKATFIRMAET ØSTGÅRD DA 
ARCTIC CENTER AS 
  
