 
 
 
 
 
 
 
 
 
 
 
 
 
 
 
E-postadresse: 
sftfpost@statsforvalteren.no 
Sikker melding: 
www.statsforvalteren.no/melding 
 
Postadresse: 
Postboks 700 
9815 Vadsø 
 
Besøksadresse: 
Strandvegen 13, Tromsø 
Damsveien 1, Vadsø 
 
Telefon: 78 95 03 00 
www.statsforvalteren.no/tf 
 
Org.nr. 967 311 014 
 
 
 
Vår dato: 
 
Vår ref: 
 
 05.10.2022 
 
2022/6672 
 
 
 
 
 
 
 
Deres dato: 
 
Deres ref: 
 
 13.07.2022 
 
KLAGE-22/01120-3 
 
 
 
 Saksbehandler, innvalgstelefon 
 Trond Presthus Ingebrigtsen, 77642041 
  
 
 
 
 
Tromsø kommune 
Postboks 6900 
9299 TROMSØ 
 
 
  
 
Klage over tillatelse til tiltak etter plan- og bygningsloven – eiendommen 
119/2849 i Tromsø kommune 
Vi viser til kommunens oversendelse av ovennevnte klagesak, mottatt her 13.7.2022. Videre viser vi 
til vårt foreløpige svar av 11.8.2022.  
 
***** 
 
Statsforvalteren opphever kommunens vedtak under henvisning til at saken på en rekke 
områder ikke var tilstrekkelig utredet på tidspunktet for kommunens vedtak, jf. 
forvaltningsloven § 17. 
 
Det er uklart for oss om kommunens vedtak bygger på korrekte opplysninger, og vi finner det 
ikke tvilsomt at en mer grundig utredning kunne avdekket fakta av betydning for 
avgjørelsen.  
 
Saken sendes tilbake til kommunen for ny behandling. Vi vil begrunne vår avgjørelse i det 
følgende.  
***** 
 
Sakens bakgrunn 
Sakens bakgrunn forutsettes kjent for partene. Vår fremstilling i det følgende er kortfattet, og bygger 
på det skriftlige materialet som er oversendt fra Tromsø kommune.  
 
Statsforvalteren viser innledningsvis til vår avgjørelse i sak 2021/3746, av 20.8.2021. Kommunens 
vedtak BYGG-21/00196-3, av 7.1.2021, om å avslå søknad om dispensasjon og tillatelse for tiltak på 
eiendommen 119/2849 i Krognessvegen 8A, ble stadfestet.  
 
På denne bakgrunn sendte kommunen den 22.10.2021 et brev til tiltakshaver Michael Pettersen 
med varsel om pålegg om retting og tvangsmulkt. Varselet gjaldt utvidelse og ulovlig bruk av garasje 
til boligformål, påbygging og utvidelse av terrasse på garasjens tak, fasadeendringer i form av 
 
 
Side: 2/9 
 
 
innsetting av vinduer og verandadør i tilknytning til garasjetaket, balkong i boligens tredje etasje, og 
takopplett på bygningens østside. Fra brevet gjengir vi et flyfoto som viser eiendommen i 2014: 
 
 
 
Det har i ettertid blitt gjort endringer på eiendommens sørlige fasade. Et bilde i kommunens brev 
22.10.2021 illustrerer dette: 
 
 
 
Den 1.11.2021 fremmet tiltakshaver søknad om tillatelse som selvbygger for riving av påbygg og 
tilbygg til garasje. Kommunen fant søknaden mangelfull, se dens brev av 19.11.2021.   
 
Ansvarlig søker Consterro AS søkte den 22.12.2021 om tillatelse i ett trinn for fasadeendring, 
bruksendring og riving av påbygg. Vi viser til kommunens brev 15.2.2022 og 22.4.2022, der det ble 
redegjort for mangler ved søknaden.  
 
Tromsø kommune ga tillatelse til bruksendring, oppføring av takopplett, fasadendring og 
tilbakeføring av garasje den 11.5.2022. Vi gjengir vedtakets punkt 1. og 2: 
 
 
Side: 3/9 
 
 
 
1. I medhold av plan- og bygningsloven § 29-4 tredje ledd bokstav a) godkjennes oppføring 
av takopplett og utvendig trapp 0-1 meter fra nabogrense til eiendom 119/388 
Krognessvegen 8. 
 
2. I medhold av plan- og bygningsloven § 20-2, jf. § 20-3, gis tillatelse til bruksendring fra 
       tilleggsdel til hoveddel, oppføring av takopplett, fasadeendring og tilbakeføring av garasje 
       på eiendommen 119/2849 Krognessvegen 8A, slik tiltaket fremgår av søknaden. 
 
Vedtaket ble påklaget av Arsen Cakic og Kathrine Cakic Kristoffersen, Krognessvegen 10A, den 
15.5.2022. I klagen skriver klagerne blant annet at de ikke var kjent med at søknaden også gjaldt 
garasjen, at situasjonskartet er misvisende, og at de ikke ønsker at garasjen skal plasseres nærmere 
nabogrensen enn 4 meter.  
 
Kommunen underinstansbehandlet klagen den 13.7.2022, men fant ikke grunn til å ta klagen til 
følge.  
 
Saken er etter underinstansbehandlingen oversendt Statsforvalteren for endelig avgjørelse.  
 
Statsforvalterens myndighet 
Statsforvalteren kan prøve alle sider av saken, og herunder ta stilling til nye omstendigheter. Vi skal 
vurdere de synspunkter som klageren legger frem, og kan også ta opp forhold som ikke er berørt i 
klagen. Der Statsforvalteren er klageinstans for vedtak truffet av en kommune, skal vi imidlertid 
legge stor vekt på hensynet til det kommunale selvstyret ved prøving av det frie skjønn, jfr. 
forvaltningslovens § 34 annet ledd 
 
Statsforvalterens vurdering 
Vi legger til grunn at klagen er fremsatt rettidig av en part i saken og at vilkårene for å ta klagen til 
behandling er oppfylte, jf. fvl. § 28 og 29.  
 
Sakens opplysning 
Etter forvaltningsloven § 17 skal forvaltningen påse at «saken er så godt opplyst som mulig» før 
vedtak treffes. 
 
Utredningsplikten innebærer at forvaltningen har et selvstendig ansvar for sakens opplysning, og 
dette medfører plikt til blant annet å klarlegge faktum, og til å kontrollere kvaliteten og 
troverdigheten av de opplysninger som organet mottar fra parter eller andre. 
 
I byggesaksbehandlingen modifiseres utredningsplikten i noe grad av pbl. § 21-2 første ledd første 
punktum. Bestemmelsen pålegger tiltakshaver å levere en søknad som inneholder de opplysninger 
som er nødvendige for at bygningsmyndighetene skal kunne gi tillatelse til tiltaket. Uavhengig av 
dette plikter bygningsmyndighetene etter fvl. § 17 å undersøke den innsendte dokumentasjonen. En 
slik kontroll er nødvendig for at bygningsmyndighetene skal kunne ta standpunkt til om søknaden er 
i samsvar med plan- og bygningslovgivningen. 
 
Som redegjort for ovenfor har klagerne påpekt at de ikke ønsker en garasje plassert nærmere 
nabogrensen enn fire meter. 
 
Det følger av plan- og bygningsloven § 29-4 andre ledd at byggverk skal ha en avstand fra 
nabogrensen som angitt i forskrift eller som minst svarer til byggverkets halve høyde og ikke under 
 
 
Side: 4/9 
 
 
fire meter. Dette gjelder ikke dersom «annet er bestemt i plan» etter lovens kapittel 11 om 
kommuneplaner eller kapittel 12 om reguleringsplaner. 
 
Statsforvalteren finner i likhet med Tromsø kommune at det er lovens alminnelige avstandskrav på 
fire meter som kommer til anvendelse for den aktuelle garasjen. 
 
Det er på det rene at Tromsø kommune ga tillatelse til oppføring av tilbygget i vedtak datert 
13.8.1980. I kommunens brev 15.2.2022 til ansvarlig søker påpekte kommunen at garasjen i 1980 ble 
godkjent «med en avstand til nabogrense på inntil 3,19 meter». Dette ble også søkt dokumentert fra 
kommunens side. Videre uttalte kommunen: 
 
 
Dersom tilbygget i realiteten er plassert nærmere enn dette vil dere måtte innhente 
avstandserklæring fra naboene eller søke om dispensasjon for plasseringen.  
 
Tiltakshaver imøtegikk kommunens argumentasjon i sitt tilsvar av 30.3.2022: 
 
 
Det er ikke gjort noen endringer på grunnmur fra den opprinnelig godkjente boligen. Ved 
tilbakeføring (slik vi her søker om), vil tilbygget tilbakeføres slik det var opprinnelig. Dette er i 
henhold til vedlagte tegninger. Det er derfor ikke nødvendig med verken avstandserklæring 
eller dispensasjonssøknad i denne saken. 
 
Det følger av den innsendte situasjonsplanen som ble godkjent av kommunen at garasjetilbygget 
skal plasseres i en avstand på 1,54 m fra naboeiendommen 119/1162.  
 
Det påklagede vedtaket inneholder ingen drøftelse knyttet til spørsmålet om garasjen etter 
tilbakeføringen vil få en lovlig plassering, og hva som var bakgrunnen for at kommunen endret sitt 
standpunkt. Ved underinstansbehandlingen av klagen gir imidlertid kommunen uttrykk for at 
garasjen iht. byggetillatelsen datert 13.8.1980 likevel ble «godkjent i en avstand på 1,45 meter fra 
felles tomtegrensen».  
 
Statsforvalteren kan ikke se å ha mottatt noen dokumentasjon fra kommunen som uttrykkelig viser 
at garasjen ble godkjent plassert med en avstand på 1,45 meter fra naboeiendommen 119/1162, og 
dette gjør at vi ikke finner det godtgjort at oppføringen var lovlig. Statsforvalteren skal i denne 
forbindelse bemerke at det ikke er relevant for vurderingen om garasjen skal tilbakeføres på samme 
grunnmur som tidligere. Dersom grunnmuren ikke ble plassert i tråd med tillatelsen, har tilbygget 
vært ulovlig oppført. Videre finner vi det uklart om garasjen skal inneha samme grunnflate som det 
som tidligere har blitt godkjent, og hvorvidt den faktisk er omsøkt med fasadeendringer i form av 
innsetting av vinduer mot naboeiendommen.  
 
I forlengelsen av dette skal vi understreke at vi ikke umiddelbart følger kommunens resonnement 
om at garasjen kan tilbakeføres iht. vedtaket fra 1980, uten nærmere byggesaksbehandling. En slik 
løsning forutsetter slik vi ser det at tillatelsen ikke har falt bort. Dette er ikke en problemstilling som 
er drøftet av Tromsø kommune. Som vår redegjørelse nedenfor skal vise, reiser tilbakeføringen av 
garasjen også spørsmål om forholdet til pbl. § 31-2. Til det sistnevnte viser vi særlig til Kommunal- og 
moderniseringsdepartementets tolkningsuttalelser med referanse TUDEP-2016-4200-2. 
 
Statsforvalteren finner etter dette at det er uklart om kommunens vedtak bygger på riktig faktum, og 
om det foreligger tilstrekkelig rettslig grunnlag for å tillate garasjen tilbakeført. På denne bakgrunn 
finner vi at saken ikke var godt nok opplyst ved kommunens behandling av søknaden, jf. fvl. § 17. 
Betydningen av denne feilen vil vi komme tilbake til. 
 
 
Side: 5/9 
 
 
 
Etter vår vurdering hefter det mangler ved sakens opplysning også knyttet til de øvrige tiltakene som 
kommunen har godkjent i det påklagede vedtaket. Vi skal redegjøre for dette i det følgende. 
 
Rettslige utgangspunkt 
Det følger av plan- og bygningsloven § 20-2 at tiltak som nevnt i § 20-1 ikke kan utføres uten at 
søknad på forhånd er sendt kommunen og den deretter har gitt tillatelse. Bestemmelsen pålegger 
den som vil utføre et søknadspliktig tiltak som nevnt i § 20-1 bokstav a) til m) å sende søknad om 
tillatelse til kommunen, og bestemmelsen forbyr dessuten tiltakshaver å påbegynne tiltaket før 
bygningsmyndighetene uttrykkelig har gitt tillatelse. Dette gjelder uavhengig av om det aktuelle 
tiltaket fullt ut er i samsvar med plan- og bygningslovgivningen.  
 
Det er imidlertid ikke tvilsomt at kommunen i ettertid kan godkjenne et tiltak, selv om tiltakshaver 
ikke har fulgt saksbehandlingsreglene.  
 
På eiendommen 119/2849 er det gjennomført en rekke tiltak som ikke har vært omsøkt og godkjent 
av kommunen. Vi legger til grunn at kommunen har forstått tiltakshavers søknad som en søknad om 
å få etterhåndsgodkjent de gjennomførte tiltakene på eiendommen. Dette med unntak av garasjen 
som ifølge vedtaket skal tilbakeføres iht. tidligere tillatelse og det tilhørende påbygget som skal rives.   
 
Som vi redegjorde for i vårt vedtak av 20.8.2021, skal kommunen behandle en etterhåndssøknad 
som om tiltaket ikke var oppført. Dette innebærer at kommunen må legge til grunn lov og 
plangrunnlaget som gjelder på søknadstidspunktet ved behandlingen.  
 
Plan- og bygningsloven § 31-2 første ledd første punktum slår fast at tiltak på eksisterende byggverk 
skal prosjekteres og utføres i samsvar med bestemmelser gitt i eller i medhold av loven. Dette 
innebærer som utgangspunkt at alle tiltak på eksisterende bygg som omfattes av tiltaksbegrepet i 
pbl. § 20-1 må utføres i tråd med gjeldende krav i plan- og bygningslovgivningen, inkludert 
byggteknisk forskrift.  
 
Kravet om at tiltaket må oppfylle gjeldende krav, gjelder som utgangspunkt kun for den delen som 
tiltaket gjelder. I forarbeidene til bestemmelsen, Ot.prp. nr. 45 (2007-2008) s. 348 er det imidlertid 
presisert at det bare vil være «relevante krav i loven og forskriftene som kommer til anvendelse på 
samme måte som ved nybygg». Hva som er relevante krav må vurderes konkret. 
 
Dersom tiltaket som ønsket gjennomført er så omfattende at hele byggverket i det vesentlige blir 
fornyet, forutsettes det i forarbeidene at de materielle kravene vil kunne gjøres gjeldende for hele 
byggverket, jf. Ot.prp.nr. 45 (2007-2008) s. 348.  
 
I denne saken foreligger det ingen skriftliggjorte vurderinger fra kommunens side angående de 
rettslige utgangspunktene vi har skissert ovenfor. Vi mener imidlertid at tiltakene som nå er omsøkt, 
sett i sammenheng, er av en slik karakter at det ikke er utelukket at det er tale om en 
hovedombygging. Ettersom kommunens vedtak uansett blir å oppheve, finner vi ikke grunn til å gå 
nærmere inn på dette spørsmålet. Kommunen må imidlertid konkret ta stilling til problemstillingen 
ved dens nye behandling av saken.  
 
Selv om det ikke skulle være tale om en hovedombygging i dette tilfellet, følger det som nevnt av pbl. 
§ 31-2 at relevante krav må vurderes for de ulike tiltakene. 
 
 
 
Side: 6/9 
 
 
Etter hva vi kan se, har ikke Tromsø kommune i tilstrekkelig grad vurdert de ulike tiltakene opp mot 
slike relevante krav. Dette har etter vår vurdering medført at saken ikke er godt nok opplyst til å 
vurdere om tiltakene er i samsvar med bestemmelser gitt i plan- og bygningslovgivningen. Vi skal 
redegjøre for dette i det følgende. 
 
Planforhold 
Eiendommen 119/2849 er omfattet av kommuneplanens arealdel 2017-2026 for Tromsø kommune, 
vedtatt 29.3.2017. Videre omfattes eiendommen av reguleringsplan nr. 58, Håbets minde, vedtatt 
4.10.1971. Eiendommen er avsatt til boligformål i begge gjeldende arealplaner for området, og de 
omsøkte tiltak er dermed i samsvar med arealformålskategorien. Videre ligger eiendommen 
innenfor det området som er betegnet som fortettingsområde i kommuneplanens arealdel, jf. 
Temakart boligbebyggelse – fortetting, datert 15.2.2017.   
 
Utgangspunktet er at vedtatte planer for et område gjelder side om side, men slik at en ny plan går 
foran eldre planer ved motstrid, jf. pbl. § 1-5 andre ledd. Dette gjelder dersom ikke annet er fastsatt i 
den nye planen.  
 
I kommuneplanens arealdel punkt 1.3, som er den seneste vedtatte planen, fremgår det at 
kommuneplanen ved motstrid går foran reguleringsplaner og bebyggelsesplaner vedtatt før 2006. 
Gjeldende reguleringsplan er vedtatt i 1971, noe som innebærer at bestemmelsene i 
kommuneplanens kapittel 8 kommer til anvendelse.  
 
Mangler ved kommunens saksbehandling 
Et takopplett som det omsøkte har den egenskapen at det endrer boligbyggets gesimshøyde. I 
byggteknisk forskrift § 6-2, om høyde, er det presisert at der «taket er forsynt med et takoppbygg 
eller parapet som stikker med enn 0,3 m opp fra takoverflaten regnes høyden til toppen av 
takoppbygget eller parapetet». 
 
Etter vår vurdering skulle kommunen dermed ha vurdert om det omsøkte takopplettet overholder 
gjeldende høydebegrensninger, ettersom dette er et relevant krav, jf. pbl. § 31-2 første ledd, jf. også 
pbl. § 29-4 første ledd.  
 
Restriksjoner for byggverkets høyde fremgår av kommuneplanens arealdel punkt 8.4. Det følger av 
bestemmelsen at dersom regulerings- eller bebyggelsesplan ikke inneholder bestemmelser om 
høyde, eller kun angir byggehøyde i form av etasjetall, er maksimal tillatt gesimshøyde 7,0 meter 
målt fra planert terrengs gjennomsnittsnivå rundt bygningen. 
 
Statsforvalteren er ikke kjent med om gjeldende reguleringsplan inneholder bestemmelser om 
høyde, ev. om den angir byggehøyde i form av etasjetall. Dette skyldes at bestemmelsene til 
reguleringsplanen ikke synes å være gjort tilgjengelig i digitalisert form på kjente plattformer. Dette 
innebærer at vi ikke har kjennskap til hvilke høyderestriksjoner som gjør seg gjeldende for tiltaket. 
Dette utgjør i seg selv en mangel ved sakens opplysning.  
 
Vi registrerer at kommunen ved den innledende klagebehandlingen etterspurte opplysninger blant 
annet om takopplettets høyde målt i forhold til planert terrengs gjennomsnittsnivå rundt bygningen. 
På bakgrunn av kommunens anmodning oversendte tiltakshaver en rekke illustrasjoner av tidligere 
høydeberegninger tilhørende forutgående søknader om tillatelser på eiendommen. Byggverkets 
gesimshøyde, etter gjennomføringen av takopplettet, ble illustrert slik: 
 
 
 
Side: 7/9 
 
 
 
 
Statsforvalteren er ikke kjent med hvordan kommunen har vurdert den innsendte 
dokumentasjonen, ettersom det ved underinstansbehandlingen ikke er inntatt noen 
kontrollberegning av de opplysninger som tiltakshaver har lagt frem om tiltakets høyde. Det fremgår 
heller ikke at kommunen har foretatt egne utredninger av høyden. Det synes dessuten å være på det 
rene at kommunen i forkant av gitt tillatelse ikke foretok noen vurdering av om takopplettet var i 
samsvar med gjeldende høyderestriksjoner; den konstaterte etter hva vi kan se at kun at 
takopplettet «ikke overskrider eksisterende byggehøyder på eiendommen eller naboeiendom 
119/388». 
 
Statsforvalteren understeker at kommunen må kjenne til byggverkets høyde når den godkjenner 
søknader om tillatelse, jf. pbl. § 20-1 bokstav a, jf. §§ 31-2 første ledd og 29-4 første ledd. Dersom 
dette ikke fremgår klart verken av vedtaket, eller søknaden om tillatelse med tilhørende tegninger, 
vil det i ettertid være vanskelig å ta stilling til om tiltaket er ført opp i tråd med tillatelsen. Videre kan 
vi vanskelig se at kommunen kan gjøre en forsvarlig etter pbl. § 29-4 første ledd der det ikke er 
tilstrekkelig klart hvilken høydeplassering tiltaket vil få. 
 
Kommunens mangelfulle vurdering av om tiltaket overholder relevante krav, gjør seg ikke bare 
gjeldende for takopplettet, og herunder tiltakets høyde. I denne saken har tiltakshaver blant annet 
søkt om å få etterhåndsgodkjent balkongen i tredje etasje samt fasadeendringer. Statsforvalteren vil 
kort bemerke at det for balkongen vil være relevant blant annet å vurdere om tiltaket overholder 
bestemmelser om grad av utnytting. Vi kan ikke se at det ligger noen opplysninger i saken om hvilke 
krav som gjør seg gjeldende for eiendommen og hvorvidt tiltaket overholder disse Kommunen har 
heller ikke gjort en uttrykkelig vurdering av om dette tiltaket er av en slik karakter at hensyn som pbl. 
§ 29-4 er ment å skulle ivareta, blir berørt. Etter vår vurdering er også kommunens vurdering av 
fasadeendringene mangelfulle, idet den ikke har redegjort konkret for hvilke tiltak som er ansett 
som søknadspliktige fasadeendringer, og fordi den heller ikke har vist til hvordan relevante krav, 
som for eksempel pbl. § 29-4, er vurdert i den forbindelse.  
 
Statsforvalteren finner etter dette at saken er mangelfullt opplyst på sentrale punkt. Vi viser til at det 
ikke fremstår klart for oss om det er reguleringsplanen eller kommuneplanens arealdel som 
fastsetter høyderestriksjoner for tiltaket. Videre har ikke kommunen tatt stilling til om tiltaket 
overholder gjeldende høyderestriksjoner, og uansett fremstår det innsendte tegningsgrunnlaget for 
oss som uoversiktlig og lite etterprøvbart. Vi viser i denne forbindelse til at det ikke er benyttet 
 
 
Side: 8/9 
 
 
kjente modeller for beregningen, og vi finner det dermed ikke sannsynliggjort at beregningene er 
utført korrekt. Som redegjort for over har kommunen heller ikke vurdert om de øvrige tiltakene på 
den eksisterende bygningsmassen overholder relevante krav i plan- og bygningslovgivningen. 
 
Ugyldighetsvurdering 
Spørsmålet i det følgende er om kommunens vedtak om å innvilge byggetillatelse er ugyldig.  
 
Etter forvaltningsloven § 41 kan et vedtak, til tross for saksbehandlingsfeil, være gyldig når det er 
grunn til å regne med at feilen ikke kan ha virket bestemmende på vedtakets innhold. Det følger av 
Høyesteretts dom inntatt i Rt. 2009 side 661, avsnitt 71, at det ikke er krav om 
sannsynlighetsovervekt for at feilen har hatt betydning, men at det er tilstrekkelig at man finner at 
det ikke er en «helt fjerntliggende mulighet». 
 
Når det gjelder ugyldighetsvurderingen ved brudd på utredningsplikten, viser vi til Grimstad og 
Halvorsen, Forvaltningsloven i kommunene, 2011, på s. 617: 
 
 
En feil som åpenbart kan ha betydning for innholdet av et vedtak, er hvis det er 
mangelfullt utredet. Hvis dette har ført til at vedtaket bygger på uriktige fakta, er det en 
mangel ved vedtakets innhold som praktisk talt alltid vil føre til ugyldighet. 
 
Men også ellers er mangelfull utredning en feil som kan ha virket bestemmende på 
vedtakets innhold, fordi en grundigere utredning kunne ha avdekket fakta av 
betydning for avgjørelsen. Som hovedregel er dette derfor en feil som fører til 
ugyldighet. 
 
Terskelen for å kjenne et vedtak ugyldig etter forvaltningsloven § 17 er generelt lav, og vi har etter en 
helhetsvurdering funnet at saken må oppheves og returneres til kommunen for ny behandling. Vi 
finner det tilstrekkelig å vise til at det er usikkert om kommunens vedtak bygger på rett faktum, og at 
saksutredningen gir grunn til å tvile på at alle relevante sider av saken har vært vurdert, herunder 
om tiltakene er i samsvar med materielle krav i plan- og bygningslovgivningen. Saken ligger ikke slik 
at an vi kan reparere manglene. Etter en helhetsvurdering oppheves kommunens vedtak og 
hjemvises for fornyet behandling. 
 
Klagen tas etter dette til følge.  
 
I medhold av pbl. § 1-9, jf. delegasjonsfullmakt fra departementet, fatter Statsforvalteren i Troms og 
Finnmark følgende 
 
vedtak: 
 
Tromsø kommunes vedtak 11.5.2022 i sak BYGG-21/03054-10, oppheves.  
 
***** 
Statsforvalterens vedtak er endelig og kan ikke påklages. Partene underrettes ved kopi av dette 
brevet. Vi gjør oppmerksom på partenes rett til innsyn i sakens dokumenter, jf. fvl. §§ 18 og 19.  
 
 
 
 
 
 
 
Side: 9/9 
 
 
Med hilsen 
 
Sara Holthe Jaklin (e.f.) 
nestleder juridisk seksjon 
 
 
 
Trond Presthus Ingebrigtsen 
seniorrådgiver juridisk 
 
Dokumentet er elektronisk godkjent 
 
 
 
Kopi til: 
Kathrine Cakic Kristoffersen 
Krognessvegen 10 A 
9006 
TROMSØ 
Michael Pettersen 
Hellemyrveien 5 
8340 
STAMSUND 
Arsen Cakic 
Krognessvegen 10 A 
9006 
TROMSØ 
 
 
 
