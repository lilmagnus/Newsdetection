 
 
 
 
 
 
 
 
 
 
 
 
 
 
E-postadresse: 
sfagpost@statsforvalteren.no 
Sikker melding: 
www.statsforvalteren.no/melding 
 
Postadresse: 
Postboks 504,  
4804 Arendal 
 
Besøksadresse: 
Fløyveien 14, Arendal 
 
 
Telefon: 37 01 75 00 
www.statsforvalteren.no/agder  
Org.nr. 974 762 994 
 
 
 
Vår dato: 
 
Vår ref.: 
 
 24.03.2023 
 
2022/2563 
 
 
 
 
 
 
 
Deres dato: 
 
Deres ref.: 
 
  
 
 
 
 
 
 Saksbehandler, innvalgstelefon 
 Oda Eikeland Myrnes, 37 01 75 59 
  
 
 
 
 
Kristiansand kommune 
 
Postboks 4 
4685 NODELAND 
 
 
  
 
Kristiansand kommune. Statsforvalterens behandling av klage over 
godkjenning av søknad om levegg og utestue, herunder søknad om 
dispensasjon, på gnr. 151 bnr. 887 Hellemyrtoppen 61  
 
Vi viser til kommunens oversendelse mottatt her 04.03.22.  
 
Statsforvalteren omgjør kommunens vedtak.  
 
Sakens bakgrunn og Statsforvalterens myndighet 
Eiere av Hellemyrtoppen 61, Eldbjørg og Per Ivar Abrahamsen, søkte 02.05.17 om oppføring av 
hagestue/bod med levegg og carport, herunder søknad om dispensasjon fra regulert byggegrense 
mot vei for plassering av hagestue med levegg. Kommunen godkjente søknaden om dispensasjon og 
søknaden om byggetillatelse for hagestue med levegg 30.06.17. Dette vedtaket ble påklaget av eiere 
av naboeiendommen Hellemyrtoppen 63 i brev 19.07.17. Vedtak om carport ble ikke påklaget. Saken 
ble behandlet av Fylkesmannen (nå Statsforvalteren) i vedtak 08.05.18. Vi opphevet kommunens 
vedtak ettersom det ikke var søkt om dispensasjon fra regulert grad av 
utnytting eller fra regulert bindende plassering av bebyggelsen.  
 
Eldbjørg og Per Ivar Abrahamsen søkte 25.06.18 om oppføring av levegg og hagestue, herunder 
dispensasjon fra reguleringsplan/bestemmelser vedrørende byggegrense, grad av utnytting og 
plassering av tiltaket. Bruksareal for hagestue er oppgitt til ca. 15 m2, og er tegnet inn med skråtak 
med varierende høyde 2,63 m til 2,22 m. Leveggen har oppgitt høyde 2,2 m og 2,0 m bredde. 
  
I søknaden vises det til at reguleringsplanen for området har gammel utnyttelsesgrad i forhold til 
nyere områder som har større byggetetthet. Det vises også til at ingeniørvesenet samtykker til 
utbyggingen, samt at tiltaket er lite av størrelse. I søknaden fremholdes det også at plasseringen av 
hagestuen ikke vil påvirke eller hindre trafikken på noen måte.  
 
Kommunen godkjente søknaden om dispensasjon og søknaden om byggetillatelse den 25.09.19. 
Vedtaket ble påklaget av eiere av naboeiendommen Hellemyrtoppen 63 i brev mottatt av 
kommunen 21.10.19. Statsforvalteren viser til klagen. 
 
 
 
Side: 2/7 
 
Kommunen tok ikke klagen til følge i brev den 04.03.22. Saken ble deretter oversendt 
Statsforvalteren for endelig avgjørelse.  
 
Statsforvalteren forutsetter at partene er kjent med sakens dokumenter og gir derfor ikke ytterligere 
saksreferat. Vi viser til kommunens innstilling og sakens øvrige dokumenter. 
 
Klagesaken behandles etter delegert myndighet fra Kommunal- og 
regionaldepartementet/Miljøverndepartementet. Statsforvalteren kan prøve alle sider av saken, og 
herunder ta hensyn til nye omstendigheter, jf. forvaltningsloven (fvl.) § 34 andre ledd. 
Statsforvalteren kan selv treffe nytt vedtak i saken eller oppheve det og sende saken tilbake til 
kommunen til helt eller delvis ny behandling, jf. fvl. § 34 fjerde ledd. 
 
Statsforvalterens vurdering 
Klagefrist og klagerett 
Det går ikke frem av sakens dokumenter når klagen ble sendt, og kommunen har heller ikke kunnet 
gi opplysninger om dette. Klagen ble mottatt av kommunen 21.10.19, altså fire dager etter utløp av 
klagefristen. Vi legger til grunn at klagen likevel ble sendt innen fristen da det kan gå noe tid med til 
postgang. Vi legger etter dette til grunn at klager har klagerett og klagen er fremsatt rettidig, jf. fvl. §§ 
28 og 29.  
 
Sakens opplysning 
Saken anses tilstrekkelig opplyst etter fvl. § 17, og Statsforvalteren finner derfor å kunne avgjøre den 
på grunnlag av de opplysningene som foreligger. Statsforvalteren finner det ikke nødvendig å foreta 
befaring, da de faktiske forholdene er forsvarlig belyst med kart og flyfoto.  
 
Søknadsplikt 
Ettersom omsøkte hagestue med levegg ikke er i tråd med gjeldende arealplaner, kommer 
bestemmelsen om tiltak som er unntatt fra søknadsplikt i SAK10 § 4-1 første ledd bokstav a ikke til 
anvendelse. 
 
Oppføring av hagestue med levegg er dermed søknadspliktig etter pbl. § 20-2 første ledd, jf. § 20-1 
første ledd bokstav a. 
 
Plan- og bygningsmyndighetenes kontrollfunksjon 
Plan- og bygningsmyndighetene skal kontrollere at søknadspliktige tiltak ikke strider mot 
bestemmelser i eller i medhold av plan- og bygningsloven. Hvis tiltaket ikke er i strid med slike 
bestemmelser, har tiltakshaver krav på å få tillatelse til omsøkt tiltak, jf. pbl. § 21-4 første ledd første 
punktum.  
 
Plansituasjonen og vurdering av om tiltaket er i strid med gjeldende arealplan(er)  
Eiendommen omfattes av kommuneplan for Kristiansand kommune, vedtatt av bystyret 22.06.2011, 
hvor den er avsatt til bebyggelse og anlegg, jf. pbl. § 11-7 første ledd nr. 1. 
 
Eiendommen omfattes av reguleringsplan for Hellemyrområdet, stadfestet 11.10.1973, hvor den er 
regulert til byggeområde for konsentrert småhusbebyggelse, jf. pbl. 1965 § 25 første ledd nr. 1. På 
plankartet er det inntatt en byggegrense mot vei for eiendommen. 
 
I reguleringsbestemmelsene til reguleringsplan for Hellemyrområdet fremgår følgende i § 2: 
§ 2. 
a) I området for konsentrert småhusbebyggelse kan det oppføres atriumshus, rekkehus 
 
 
Side: 3/7 
 
e.l. med minst 53 husenheter. 
b) Før bygningsrådet behandler anmeldelse av et enkelt bygg skal det foreligge for 
godkjenning av byplanrådet en detaljert bebyggelsesplan for området. 
 
I § 2 bokstav b er det satt krav om detaljregulering for området angjeldende eiendom befinner seg i. 
Det foreligger bebyggelsesplan for det konsentrerte småhusområdet. Statsforvalteren legger til 
grunn at bebyggelsesplanen oppfyller kravet til detaljregulering gitt i reguleringsplan for 
Hellemyrområdet § 2 bokstav b. 
 
I gjeldende kommuneplan følger det av § 1 punkt 4 at vedtatte reguleringsplaner og 
bebyggelsesplaner fortsatt skal gjelde, og at de ved eventuell motstrid går foran kommuneplanens 
arealdel. Når det gjelder reguleringsplanen og bebyggelsesplanen har disse ikke regler om 
rangordning, og utgangspunktet etter pbl. § 1-5 andre ledd er da at ny plan ved eventuell motstrid 
går foran eldre plan. Her kan vi imidlertid ikke se at det er motstrid mellom kommuneplanen, 
reguleringsplanen og bebyggelsesplanen. Der det ikke er motstrid gjelder planene side om side og 
supplerer hverandre. 
 
Omsøkte tiltak ligger delvis utenfor fastsatt byggegrense mot vei i reguleringsplan. En 
godkjenning krever således dispensasjon fra regulert byggegrense. 
 
I bebyggelsesplanen er det tegnet inn bygningssymboler. Spørsmålet er om disse angir lovlig 
plassering og størrelse for bebyggelse på eiendommene i planens boligområde.  
 
Kommunen har i tilleggsmerknad til Statsforvalteren vist til sivilombudets uttalelse i sak 2022/1387, 
der ombudet kom til at bygningssymbolene sett i lys av reguleringsbestemmelsene ikke angir lovlig 
plassering og størrelse for bebyggelsen i reguleringsplanens boligområde.  
 
I saken for ombudet gikk det frem av reguleringsbestemmelsen at «[b]yplanrådet kan tillate mindre 
forskyvninger av bygninger og kan tillate mindre avvikelser fra den viste tomteinndeling dersom 
særlige hensyn tilsier det». Ombudet mente at dette tilsa at det ved behov var rom for å utøve 
skjønn vedrørende bebyggelsens plassering. Ombudet fant etter en konkret vurdering at planens 
ordlyd åpnet for flere tolkninger, og at det ikke entydig fremgikk av planen at bygningssymbolene 
anga lovlig plassering og størrelse for bebyggelsen i området. Ettersom ordlyden var uklar, la 
ombudet stor vekt på at det i perioden 1967 – 2012 hadde vært en entydig, konsekvent og alminnelig 
kjent kommunal praksis for å tolke bygningssymbolene som et uttrykk for at eiendommene kunne 
bebygges med en bolig med tilhørende garasje. Ombudet kom til at det ikke var nødvendig med 
dispensasjon fra plassering og størrelse. 
 
I denne saken har kommunen i epost til Statsforvalteren uttalt at det foreligger en praksis fra planen 
ble vedtatt 11.10.1973 frem til 2012 for at bygningssymbolet i plankartet ikke har angitt bindende 
plassering og grad av utnytting av bebyggelsen. Etter 2012 har kommunen lagt til grunn at 
bygningssymbolene i plankartet innebærer en rettslig bindende angivelse av plassering og 
utnyttelsesgrad. Til forskjell fra sak 2022/1387 er ordlyden i reguleringsbestemmelsene og 
plankartets visualisering med tegnforklaring ikke tilsvarende uklar i foreliggende sak.  
 
Det fremgår av reguleringsplanen for hellemyrområdet I – Eigeheia § 3 at:  
§ 3 
De frittliggende bolighusene skal plasseres som vist på planen. Mindre  
forskyvninger kan tillates innenfor rammen av bygningsloven når dette  
etter bygningsmyndighetenes skjønn ikke er til vesentlig ulempe for de  
 
 
Side: 4/7 
 
omliggende tomter eller for området som helhet. 
 
Bestemmelsen gjelder etter vår vurdering kun for de «frittliggende bolighusene» som fremgår av 
reguleringsplankartet. For bebyggelsen som er planlagt i bebyggelsesplanen er det ikke gitt en 
tilsvarende bestemmelse, og disse er heller ikke «frittliggende».  
 
I bebyggelsesplanen er bebyggelsen også tegnet inn med en større detaljeringsgrad enn i 
reguleringsplankartet, slik at det også ville være mindre sannsynlig at det skulle kunne tillates 
forskyvninger av plassering og størrelse. De inntegnede bygningssymbolene er i tillegg vesentlig mer 
detaljerte enn det som var tilfellet i sak 2022/1387. Vi legger også vekt på at området i hovedsak er 
bygget ut i tråd med bebyggelsesplanen, dette var heller ikke tilfellet i sak 2022/1387.  
 
Vi holder fast ved vår tidligere tolkning, og finner at bebyggelsesplanens inntegnede 
bygningssymboler angir lovlig plassering og størrelse for bebyggelsen i planens boligområde.  
 
I reguleringsplan for Hellemyrområdet er det ikke gitt bestemmelse om grad av utnytting.  
I gjeldende bebyggelsesplan er bygningene i det aktuelle delområdet inntegnet med eksakt 
plassering og størrelse. Statsforvalteren legger derfor til grunn at bebyggelsesplanen 
inneholder bestemmelse om grad av utnytting, og at bygningen inntegnet på plankartet er 
rammen for grad av utnytting på eiendommen. 
 
I dette tilfellet er hagestue med levegg søkt plassert utenfor bygningen som er inntegnet på 
bebyggelsesplankartet. Tiltaket er derfor avhengig av dispensasjon fra regulert grad av 
utnytting, og fra regulert bindende plassering av bebyggelsen. 
 
Hjemmel for dispensasjon 
Pbl. § 19-2 gir hjemmel til å gi varig eller midlertidig dispensasjon når følgende vilkår i andre ledd 
første og andre punktum er oppfylt: 
 
Dispensasjon kan ikke gis dersom hensynene bak bestemmelsen det dispenseres fra, hensynene i lovens 
formålsbestemmelse eller nasjonale eller regionale interesser, blir vesentlig tilsidesatt. Fordelene ved å gi 
dispensasjon skal være klart større enn ulempene 
 
Dispensasjonsbestemmelsens rettslige innhold er utdypet i lovforarbeidene (Ot.prp. nr. 32 (2007-
2008)) på side 242. Ordlyden i bestemmelsen er blitt revidert siden lovens ikrafttredelse, men 
vurderingen som skal foretas etter dispensasjonsvilkårene er i all hovedsak videreført (Prop. 169 L 
(2020-2021) side 22 flg.). 
 
Fra forarbeidene siteres også følgende som særskilt gjelder ved dispensasjon fra planer:  
 
Avvik fra arealplaner reiser særlige spørsmål. De ulike planene er som oftest blitt til gjennom en 
omfattende beslutningsprosess og er vedtatt av kommunens øverste folkevalgte organ, kommunestyret. 
Planene omhandler dessuten konkrete forhold. Det skal ikke være en kurant sak å fravike gjeldende plan.  
 
Dispensasjoner må heller ikke undergrave planene som informasjons- og beslutningsgrunnlag. Ut fra 
hensynet til offentlighet, samråd og medvirkning i planprosessen, er det viktig at endringer i planer av 
betydning ikke skjer ved dispensasjoner, men behandles etter reglene om kommuneplanlegging og 
reguleringsplaner. Innstrammingen er likevel ikke til hinder for at det f.eks. dispenseres fra eldre planer 
som ikke er fullt utbygget, og der reguleringsbestemmelsene er til hinder eller direkte motvirker en 
hensiktsmessig utvikling av de gjenstående eiendommene. 
 
 
Side: 5/7 
 
 
Partenes anførsler og kommunens dispensasjonsvurdering 
Klager er ikke enig i tiltakshavers påstand om at det både estetisk og symmetrisk vil se bedre ut for 
begge parter ved oppføring av tiltaket. Klager mener de har mistet sjøutsikt. Klager påpeker at 
tiltakshaver aldri har klaget på ubehagelig innsyn eller støy slik de nå anfører som en fordel ved 
omsøkte tiltak.  
 
Tiltakshaver peker blant annet på at flere andre boliger i rekken/området har bygd større enn 
utnyttelsesgraden tillater. Tiltakshaver mener omsøkte tiltak vil bety mye for brukervennligheten, 
sikkerheten og utnyttelse av tomten.  
 
Kommunen har i sin dispensasjonsvurdering vist til at omsøkte tiltak ikke er i strid med de hensyn 
bestemmelsen/planen skal ivareta. Kommunen mener videre at plasseringen ikke vil medføre større 
sjenerende støy enn hva som finnes allerede i dag, og at omsøkte tiltak ikke har betydning når det 
kommer til bruk av naboeiendommen. Kommunen mener at tiltaket utgjør en god løsning da det 
skjermer og gir redusert innsyn, samt at fremtidig utnyttelse av eiendommen vil bli bedre.  
 
Statsforvalterens vurdering av dispensasjonsspørsmålet 
Etter vårt syn er dispensasjon fra regulert plassering og grad av utnytting to forhold som ligger nært 
hverandre i saken, og som det er særlig grunn til å se i sammenheng. Vi vil derfor i det følgende ta 
samlet stilling til spørsmålet om dispensasjon fra regulert plassering og grad av utnytting. Vi 
vurderer først hvorvidt hensynene bak regulert plassering og grad av utnytting, eller hensynene i 
lovens formålsbestemmelse, blir vesentlig tilsidesatt hvis dispensasjon gis som omsøkt. 
 
Det fremgår av formålsbestemmelsen i pbl. § 1-1 fjerde ledd at «planlegging og vedtak skal sikre 
åpenhet, forutsigbarhet og medvirkning for alle berørte interesser og myndigheter. Det skal legges 
vekt på langsiktige løsninger, og konsekvenser for miljø og samfunn skal beskrives». 
 
Kommunen legger til grunn at hensynene bak regulert plassering og regulert grad av utnytting er det 
offentliges behov for å kunne styre plassering og størrelse av tiltak med hensyn på 
uteoppholdsarealer, ulemper for naboer og estetisk utforming, samt veivedlikehold og tilstrekkelig 
areal for snøbrøyting.  
 
Vi føyer oss til kommunens angivelse av hensynene bak regulert plassering og grad av utnytting, 
men legger til at bakenforliggende hensyn også er å sikre tilstrekkelige uteoppholdsarealer, og 
ivareta hensyn til lys og luft blant bebyggelsen, samt å sikre en forutsigbar plassering av bebyggelsen 
og en helhetlig byggestruktur ved å fastsette ytre begrensninger for bebyggelsens utstrekning på 
eiendommen. 
 
Statsforvalteren ser ut fra flyfoto og kommunens kartløsning at det i planområdet i hovedsak er 
utbygget i tråd med bebyggelsesplanens føringer. Området har en relativt enhetlig 
bebyggelsesstruktur. I rekka mot Hellemyrbakken er boligene plassert i forkant av tomten, med 
hageareal mot veien. På naboeiendommen Hellemyrtoppen 63 ser det imidlertid ut til at det er 
utført en del utbygging utenfor bebyggelsesplanens regulerte plassering. Etter vår vurdering er det 
imidlertid fremdeles mulig å ivareta hensynene bak planen ettersom det store flertallet av 
eiendommene innenfor planområdet ser ut til å være bygget ut i tråd med planen.  
 
Ut fra innsendte tegninger ser vi at hagestuen og leveggen er søkt oppført sør på eiendommen, en 
meter fra klagers eiendom. Klager har anlagt et basseng sør på sin eiendom, og hagestuen og 
leveggen skjermer mot dette. Klager anfører at tiltaket vil medføre utsiktstap for dem. 
 
 
Side: 6/7 
 
Statsforvalteren er enig i at tiltaket på grunn av sin høyde vil medføre noe utsiktstap for klager, og 
det ser også ut til at tiltaket vil medføre noe tap av lys inn på klagers eiendom. Hagestuen legger 
også til rette for økt opphold tett på eiendomsgrensen, og utgjør en nedbygging av arealet i 
grenseområdet mellom eiendommene, som etter vår vurdering berører bærende hensyn bak 
utnyttelsesgrad og regulert plassering. Etter vårt syn vil tiltaket medføre en nedbygging av 
eiendommen som nettopp utfordrer de hensyn til bebyggelsens volum, ulemper for naboer samt lys 
og luft mellom bebyggelsen, som regulert grad av utnytting og regulert plassering skal ivareta. Da 
bør man være varsom med å åpne opp for en utvidelse av bebyggelsen på tomten. Den relativt 
ensartede utformingen som bebyggelsen i området har, tilsier også at avvik fra bestemmelsen har 
betydning for området som helhet. Dette taler med tyngde for at de hensyn regulert grad av 
utnytting og regulert plassering skal ivareta, vil bli vesentlig tilsidesatt dersom dispensasjon gis som 
omsøkt. 
 
Det klare utgangspunkt er at arealplaner skal følges til de endres, oppheves eller erstattes av ny 
arealplan. Endringer i arealutnyttelsen av et område bør derfor skje i plan, og ikke gjennom 
enkeltvise dispensasjoner. Vi viser til Sivilombudets uttalelser i bl.a. sak 2015/2658. Til tross for at 
tiltaket er lite i areal, og isolert sett ikke medfører den største overskridelse av regulert grad av 
utnytting, vil det etter vårt syn være svært uheldig å tillate en utbygging som bryter med 
bebyggelsesplanens intensjon og vedtatte bestemmelser, særlig når området i all hovedsak er 
bygget i tråd med gjeldende bebyggelsesplan. Lojalitet mot bebyggelsesplanen vil også sikre 
forutsigbarhet. Det trekker i retning av at bestemmelsene i bebyggelsesplanen og hensynene i 
lovens formålsbestemmelse blir vesentlig tilsidesatt hvis dispensasjon gis for de omsøkte tiltakene.  
 
Statsforvalteren finner etter dette at hensynene bak regulert grad av utnytting, og fra regulert 
bindende plassering av bebyggelse blir vesentlig tilsidesatt hvis det gis dispensasjon, og vilkårene i § 
19-2 er da ikke oppfylt.  
 
Under henvisning til vurderingen over omgjør Statsforvalteren Kristiansand kommunes vedtak av 
25.09.19. Det vil si at klager har fått medhold i sin klage. 
 
Statsforvalterens vedtak 
Kristiansand kommunes vedtak av 25.09.19 omgjøres under henvisning til begrunnelsen over. 
Det gis ikke dispensasjon fra regulert grad av utnytting, og fra regulert bindende plassering 
av bebyggelse for oppføring av levegg og hagestue. Klagen tas til følge. 
 
Om klageadgang 
Statsforvalterens vedtak i klagesaken er endelig og kan ikke påklages til overordnet 
forvaltningsorgan, jf. fvl. § 28.  
 
Med visse unntak har partene rett til å se sakens dokumenter, jf. fvl. §§ 18 og 19. Partene har fått 
informasjon om vedtaket ved kopi av dette brevet. 
 
Statsforvalteren gjør oppmerksom på at fvl. § 36 gir rett til dekning av vesentlige sakskostnader som 
har vært nødvendig for å få endret vedtaket til gunst for en part. Et eventuelt krav om dekning av 
vesentlige sakskostnader må fremsettes innen tre uker etter mottakelsen av dette brev. 
 
 
 
 
 
 
 
 
 
 
 
Side: 7/7 
 
Med hilsen 
 
Eva Louise Jørlo (e.f.) 
avdelingsdirektør 
 
 
Oda Eikeland Myrnes 
rådgiver 
 
 
Dokumentet er elektronisk godkjent 
 
 
 
 
 
 
 
 
 
Kopi til: 
Per Ivar Abrahamsen 
 
Hellemyrtoppen 61 
4628 
KRISTIANSAND S 
Peer Johanson 
 
Hellemyrtoppen 63 
4628 
KRISTIANSAND S 
Eldbjørg Abrahamsen 
 
Hellemyrtoppen 61 
4628 
Kristiansand S 
 
 
 
