 
 
 
 
 
 
 
 
 
 
 
 
 
 
 
E-postadresse: 
sftfpost@statsforvalteren.no 
Sikker melding: 
www.statsforvalteren.no/melding 
 
Postadresse: 
Postboks 700 
9815 Vadsø 
 
Besøksadresse: 
Strandvegen 13, Tromsø 
Damsveien 1, Vadsø 
 
Telefon: 78 95 03 00 
www.statsforvalteren.no/tf 
 
Org.nr. 967 311 014 
 
 
 
Vår dato: 
 
Vår referanse 
 
 03.08.2023 
 
2023/2798 
 
 
 
 
 
 
 
Deres dato: 
 
Deres referanse 
 
 20.03.2023 
 
OPPM-23/00026 
 
 
 
 Telefonnummer til saksbehandler 
 Andreas Larsen, 77 64 20 93 
  
 
 
 
 
TROMSØ KOMMUNE 
Postboks 6900 
9299 TROMSØ 
 
 
  
 
Klage over vedtak om endring av adresse fra Petersborggata 10 til 
Musègata 15 i Tromsø kommune 
Statsforvalteren i Troms og Finnmark viser til kommunens oversendelse av klage i ovennevnte sak 
den 20. mars 2023. Det henvises også til våre foreløpige svar av 21. mars 2023 og 26. juni 2023. 
Statsforvalteren beklager lang saksbehandlingstid.  
 
**** 
 
Statsforvalteren i Troms og Finnmark stadfester vedtak fra Tromsø kommune av 30. januar 
2023 om endring av adresse for eiendommen gnr. 200 bnr. 1003. Statsforvalteren vil begrunne 
dette nærmere i det følgende.  
 
***** 
 
Sakens bakgrunn 
Statsforvalteren forutsetter at saken er godt kjent for både Tromsø kommune og klager. Vi vil likevel 
gi et kort sammendrag av sakens faktiske side slik den er blitt opplyst for oss gjennom kommunens 
oversendelse av sakens dokumenter.  
 
Ved brev av 5. januar 2023 ble det utstedt forhåndsvarsel fra Tromsø kommune om endring av 
adresse for eiendommen gnr. 200 bnr. 1003 sammen med fem andre eiendommer i nærområdet. I 
forhåndsvarselet er det angitt at eiendommen gnr. 200 bnr. 1003 – som tidligere hadde adressen 
Petersborggata 10 - skal tildeles ny adresse til Musègata 15. Kommunen har begrunnet 
adresseendringen med at området som sådan har en ulik praksis for adressering, og at adressene i 
hovedsak ikke er tilknyttet gaten som de respektive eiendommene har adkomst fra.  
 
Kommunens forhåndsvarsel ble fulgt opp gjennom et formelt vedtak om adresseendring den 30. 
januar 2023.  
 
Ved e-post av 1. februar har Johannes Willem Kögeler inngitt merknader på adresseendringen for 
hans eiendom gnr. 200 bnr. 1003. E-posten består av seks punkter som etter klagers oppfatning har 
 
 
Side: 2/4 
 
 
direkte betydning for adressetildelingen. Statsforvalteren har samlet sett forstått det slik at klager 
anfører at de berørte eiendommene i Petersborggata og Rektor Qvigstads gate må beholde sine 
nåværende adresser. Innledningsvis i e-posten har klager også bedt om at hans henvendelse blir 
vurdert å være enten et innspill i saken eller som en klage. Det vises til klagen i sin helhet for en 
fullstendig gjennomgang av anførslene som er fremsatt.  
 
Den 13. mars 2023 har kommunen truffet et nytt vedtak hvor det er besluttet at det tidligere 
vedtaket av 30. januar 2023 skal opprettholdes i sin helhet. Samme dag har klager inngitt en ny e-
post til kommunen hvor hans tidligere merknader er nærmere spesifisert. Klager har i tillegg 
presisert at han klager på ny under henvisning til at kommunen ikke har vurdert hans første 
henvendelse som en klage. Den 20. mars 2023 ble saken oversendt til Statsforvalteren for endelig 
klagesaksbehandling.    
 
Statsforvalterens vurdering 
Statsforvalteren er klageinstans for kommunale vedtak etter matrikkellova, jf. matrikkellova § 46 
annet ledd første punktum. Det fremgår av § 46 første ledd bokstav f at vedtak om tildeling av 
offisiell adresse kan påklages. Klageretten ved tildeling av offisiell adresse er videre spesifisert i 
matrikkelforskriften § 22. Det gjengis fra bestemmelsen: 
 
Ved klage over tildeling av eller endring av offisiell adresse, er klageretten begrenset til 
a) hvilken gate, veg, eller liknende en bygning eller eiendom skal ha adresse til 
b) hvilket adressetilleggsnavn eller matrikkeladressenavn som er tildelt adressen 
c) feil tildelt adressenummer eller bruksenhetsnummer 
 
Som det fremgår av opplistingen ovenfor, vil det ikke foreligge en ubetinget rett til å klage ved tildeling 
eller endring av offisiell adresse. Det er imidlertid anledning til å klage på hvilken gate eller veg som en 
eiendom skal ha adresse til. Klager har i dette tilfellet anført at eiendommen gnr. 200 bnr. 1003 skal ha 
adresse i Petersborggata og ikke i Musègata. Statsforvalteren legger dermed til grunn at det er 
klagerett over kommunens vedtak. 
 
Klagen er for øvrig fremsatt rettidig av en part med rettslig klageinteresse og tas til behandling, jf. fvl. 
§§ 28 og 29. I den forbindelse finner Statsforvalteren det klart at klagers e-post av 1. februar 2023 må 
forstås som en klage over kommunens vedtak. Det vises her til at klager har bedt om at e-posten på 
alternativt grunnlag blir vurdert som en klage dersom det er for sent å inngi høringsinnspill i saken.  
 
Statsforvalteren kan for øvrig prøve alle sider av saken, herunder også ta hensyn til nye 
omstendigheter. Statsforvalteren skal videre vurdere de anførsler som klager har fremsatt, og kan 
også hensynta omstendigheter som ikke er berørt i klagen. Når Statsforvalteren er klageinstans for 
vedtak truffet av en kommune, slik tilfellet er i denne saken, skal vi samtidig legge stor vekt på 
hensynet til det kommunale selvstyret ved prøving av fritt forvaltningsskjønn, jf. fvl. § 34 annet ledd. 
 
Saken gjelder klage over vedtak om adresseendring for eiendommen gnr. 200 bnr. 1003 fra 
Petersborggata 10 til Musègata 15. Statsforvalteren bemerker for ordens skyld at klagers eiendom er 
plassert i krysset hvor Musègata møter den sørlige enden av Petersborggata. Den underliggende 
problemstillingen i saken vil derfor være hvilken av disse to vegene som eiendommen skal ha adresse 
til.  
 
Det følger av bestemmelsen i matrikkellova § 21 at en kommune har anledning til å fastsette offisiell 
adresse for en eiendom. Muligheten til å endre en offisiell adresse er videre presisert i 
matrikkelforskriften § 50 sjette ledd første punktum. Det fremgår av denne bestemmelsen at 
 
 
Side: 3/4 
 
 
kommunen også kan endre eller slette tidligere tildelte i adresser dersom dette er nødvendig for å få 
klarere og mer entydige adresser.  
 
Kommunen har i sitt forhåndsvarsel av 5. januar 2023 gitt følgende begrunnelse for endringen av 
adressen for gnr. 200 bnr. 1003 til en ny vei: 
 
En har blitt oppmerksom på at det i dette området er litt ulik adressering og i hovedsak ikke 
til den gaten en har atkomst til/fra.  
 
[..] 
 
Offisiell adresse skal kunne brukes til å identifisere og stedfeste ulike typer av bygningsenheter 
og steder for enkeltpersoner, publikum, offentlige organer, ambulanse og uttrykningstjeneste, 
post- og vareleverandører, televerk og andre adressebrukere. Det er derfor viktig at dette skjer 
etter et ensartet system og en ensartet praksis. 
 
 
Tildeling av offisielle adresse er en del av offentlig infrastruktur, der hovedformålet er å gjøre 
det lettest mulig for ulike adressebrukere å finne frem. En tildelt adresse er således ikke en 
personlig rettighet. 
 
Den siste delen av begrunnelsen er dessuten gjengitt i det formelle vedtaket om adresseendring av 
30. januar 2023.  
 
Statsforvalterens vurdering er at kommunen samlet sett har presentert saklige og relevante 
momenter ved skjønnsutøvelsen som ligger til grunn ved anvendelsen av bestemmelsen i 
matrikkelforskriften § 50 sjette ledd.  
 
Klager har imidlertid anført at den nye nummereringen vil være uheldig og medføre kaos ved at de 
berørte eiendommene langs Petersborggata vil naturlig tilhøre denne gaten med tanke på 
orientering og byggestil. Klager har videre anført at adresseendringen ikke vil medføre en logisk 
nummerrekkefølge. Vi har også forstått klagers anførsler slik at kommunen har lagt til grunn en 
forskjellsbehandling ved at to eiendommer i Rektor Qvigstads gate har beholdt sin adresse under 
henvisning til at disse eiendommene har egen inngang fra Trostvegen.  
 
Statsforvalteren er ikke uten videre enig i at adresseendringen vil medføre en uoversiktlig situasjon. 
Det vises her til at eiendommene nord for Musègata har fått adressenummer 15 og 17, mens 
eiendommene på sørsiden av vegen har fått adressenummer 16 og 18. I den forstand vil 
nummereringen følge hovedregelen om oddetall på høyre side og partall på venstre side av vegen, 
jf. matrikkelforskriften § 52. For øvrig kan vi ikke se at kommunen har lagt til grunn en 
forskjellsbehandling for eiendommene gnr. 200 bnr. 843/844. Disse eiendommene har beholdt sin 
vegadresse til Musègata ettersom eiendommene har adkomst via den venstre forlengelsen av 
Musègata og ikke Trostvegen. Tildelingen er dermed i tråd med hovedbegrunnelsen for 
adresseendringen.  
 
Som nevnt ovenfor, skal Statsforvalteren dessuten legge stor vekt på hensynet til det kommunale 
selvstyret ved prøving av fritt forvaltningsskjønn, jf. fvl. § 34 annet ledd tredje punktum. Det er også 
kommunen som har myndighet til å vurdere hvorvidt adresser skal endres for å oppnå et mer 
forutsigbart og enhetlig adressesystem innenfor et gitt område. Statsforvalteren har ingen 
avgjørende innvendinger til kommunens vurderinger, og finner samlet sett at skjønnsutøvelsen er 
både saklig og tilstrekkelig begrunnet. Statsforvalteren kan samtidig ikke se at adresseendringen vil 
 
 
Side: 4/4 
 
 
være uforholdsmessig tyngende for klager. Det vises her blant annet til at adresseendringen blir 
automatisk oppdatert hos Posten. Klagen tas etter dette ikke til følge.  
 
Med bakgrunn i redegjørelsen ovenfor, og med hjemmel i matrikkellova § 46 annet ledd, treffer 
Statsforvalteren følgende 
 
Vedtak: 
 
Statsforvalteren i Troms og Finnmark stadfester Tromsø kommunes vedtak av 30. januar 2023 om 
adresseendring for eiendommen gnr. 200 bnr. 1003.  
 
**** 
 
Dette vedtaket er endelig og kan ikke påklages. Klager underrettes gjennom en kopi av brevet. Vi 
gjør oppmerksom på adgangen til å få innsyn i sakens dokumenter, jf. forvaltningsloven §§ 18 og 19.  
 
 
 
Med hilsen 
 
Sara Holthe Jaklin (e.f.) 
nestleder juridisk seksjon  
 
 
 
Andreas Larsen 
seniorrådgiver juridisk seksjon 
 
Dokumentet er elektronisk godkjent 
 
 
Kopi til: 
Johannes Willem Kögeler 
Musègata 15 
9009 
Tromsø 
 
 
 
